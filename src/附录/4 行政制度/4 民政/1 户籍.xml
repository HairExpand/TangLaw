<doc>

<text>

凡男、女始生为"黄"，四岁为"小"，十六岁为"中"，二十有一为"丁"，六十为"老"。

每一岁一造计帐，三年一造户籍。县以籍成于州，州成于省，户部总而领焉。（诸造籍起正月，毕三月，所须纸笔、装潢、轴帙皆出当户内，口别一钱。计帐所须，户别一钱。）凡天下之户，量其资产，定为九等。（每三年，县司注定，州司覆之，然后注籍而申之于省。）

每定户以仲年，（子、卯、午、酉。）造籍以季年。（丑、辰、未、戊。）州、县之籍恒留五比，省籍留九比。

凡户之两贯者，先从边州为定，次从关内，次从军府州；若俱者，各从其先贯焉。乐住之制：居狭乡者，听其从宽；居远者，听其从近；居轻役之地者，听其从重。（畿内诸州不得乐住畿外，京兆、河南府不得住余州。其京城县不得住余县，有军府州不得住无军府州。）辨天下之四人，使各专其业：凡习学文武者为士，肆力耕桑者为农，功作贸易者为工，屠沽兴贩者为商。（工、商皆谓家专其业以求利者；其织饪、组紃之类，非也。）工、商之家不得预于士，食禄之人不得夺下人之利。

</text>

</doc>