<h2>市场</h2>

凡建标立候，陈肆辨物，（按《周礼》："肆长各掌其肆之政令，陈其货贿，名相近者，相远也；实相近者，相迩也，而平正之。"）
以二物平市，（谓秤以格，斗以概。）
以三贾均市。（精为上贾，次为中贾，粗为下贾。）

凡与官交易及悬平赃物，并用中贾。其造弓矢、长刀，官为立样，仍题工人姓名，然后听鬻之；诸器物亦如之。以伪滥之物交易者，没官；短狭不中量者，还主。（《周礼》："司市伪饰之禁，在人者十有二，在商者十有二，在贾者十有二，在工者十有二。"《王制》亦云："用器、兵、车不中度，布帛精粗不中数，幅广狭不中量，奸色乱正色，五谷不时，果实未熟，木不中伐，禽兽鱼鳖不中杀，皆不鬻于市。"）

凡卖买奴婢、牛马，用本司、本部公验以立券。

凡卖买不和而榷固，（榷谓专略其利，固谓鄣固其市。）及更出开闭共限一价，（谓卖物以贱为贵，买物以贵为贱。）若参市而规自入者，并禁之。（谓在傍高下其价以相惑乱也。）

凡市以日午，击鼓三百声而众以会；日入前七刻，击钲三百声而众以散。（《周礼》："大市，日昃而市，百族为主；朝市，朝时而市，商贾为主；夕市，夕时而市，贩夫贩妇为主。"）

<h2>温泉汤</h2>

【温泉汤监】

凡驾幸温汤，其用物不支，所司者皆供之。若有防堰损坏，随时修筑之。

凡王公已下，至于庶人，汤泉馆室有差，别其贵贱，而禁其逾越。

凡近汤之地，润泽所及，瓜果之属先时而育者，必为之园畦，而课其树艺；成熟，则苞匦而进之，以荐陵庙。
