<doc>

<text>

卿一人　少卿二人　丞六人　主簿二人　录事二人　府三十八人　史七十六人　计史三人　亭长九人　掌固七人

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>卿</td>
			<td>一人</td>
			<td>从三品</td>
			<td rowspan="2">掌宾客及凶仪之事</td>
		</tr>
		<tr>
			<td>少卿</td>
			<td>二人</td>
			<td>从四品上</td>
		</tr>
		<tr>
			<td>丞</td>
			<td>二人</td>
			<td>从六品上</td>
			<td>掌判寺事</td>
		</tr>
		<tr>
			<td>主簿</td>
			<td>一人</td>
			<td>从七品上</td>
			<td>掌印，勾检稽失</td>
		</tr>
		<tr>
			<td>录事</td>
			<td>二人</td>
			<td>从九品上</td>
			<td>掌受事发辰</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>府</td>
			<td>五人</td>
		</tr>
		<tr>
			<td>史</td>
			<td>十人</td>
		</tr>
		<tr>
			<td>亭长</td>
			<td>四人</td>
		</tr>
		<tr>
			<td>掌固</td>
			<td>六人</td>
		</tr>
	</tbody>
</table>

<h5>卿</h5>

卿一人，从三品。

《周官》："大行人掌大宾客之礼。"秦官有典客，掌诸侯及归义蛮夷。汉改为鸿胪。景帝中二年令：诸侯王薨、列侯初封及之国，大鸿胪奏谥、诔、策；列侯薨及诸侯太傅初除之官，大行奏谥、诔策。中六年，改大鸿胪为大行令。武帝太初元年，更名大鸿胪，又更名其属官行人为大行令。秦时又有典属国官，掌蛮夷降者，汉因之。成帝河平元年省之，并大鸿胪。后汉大鸿胪卿一人，诸王入朝，当郊迎，典其礼仪，及郡国上计；余职与汉同。凡皇子拜王，赞授印绶；及拜诸侯，诸侯嗣子及四方夷狄封者，台下鸿胪召拜之。王薨，则使使吊之及拜王嗣。魏及晋初皆有之。自东晋至于宋、齐，有事则权置兼官，毕则省。梁初犹依宋、齐，无卿名。天监以光禄劲勋为光禄卿，大鸿胪为鸿胪卿，都水使者为太舟卿、三卿是为冬卿。鸿胪卿位视尚书左丞，掌导护赞拜，班第九。陈品第三。后魏大鸿胪卿第二品上；太和二十三年，降为第三品。北齐鸿胪寺卿一人，掌蕃客朝会，吉凶吊祭；统典客、典寺、司仪等署令，丞。后周司寇有蕃部中大夫，掌诸侯朝觐之叙；有宾部中大夫，掌大宾客之仪。隋初鸿胪寺卿一人，正第三品，统典客，司仪、崇玄等三署。开皇三年省并太常，十二年复旧。炀帝降卿为从三品，皇朝依焉。龙朔二年改为同文正卿，咸亨元年复曰鸿胪。光宅元年改为司宾寺卿，神龙元年复旧。旧属官有崇元署，开元二十五年，敕改隶宗正寺。

鸿胪卿之职，掌宾客及凶仪之事，领典客、司仪二署，以率其官属，而供其职务。

凡四方夷狄君长朝见者，辨其等位，以宾待之。

凡二王之后及夷狄君长之子袭官爵者，皆辨其嫡庶，详其可否，以上尚书。

若诸蕃大酋渠有封建礼命，则受册而往其国。

凡天下寺观三网及京都大德，皆取其道德高妙为众所推者补充，上尚书祠部。

凡皇帝、皇太子为五服之亲及大臣发哀临吊，则赞相焉。

凡诏葬大臣，一品则卿护其丧事；二品则少卿；三品，丞一人往，皆命司仪，以示礼制也。

<h5>少卿</h5>

少卿二人，从四品上。

后魏太和十五年，九卿各置少卿一人，第三品上；二十三年，降为正四品上。北齐因之。后周有小宾部下大夫一人。隋依北齐。炀帝加置少卿二人，降为从四品。皇朝武德中置一人，贞观中加置二人。龙朔、咸亨、光宅、神龙并随寺改复。

少卿为之贰。

<h5>丞</h5>

丞二人，从六品上。

秦有典客丞，汉因之。武帝改曰大鸿胪丞，比千石；魏、晋皆因之。东晋省。梁鸿胪丞班第二，陈因之。后魏列卿丞从五品中，太和二十二年，降为第七品。北齐为第七品下。后周宾部有上士一人。隋鸿胪丞二人，正七品下；大业五年，加为从五品。皇朝为从第六品上。

丞掌判寺事。

<h5>主簿</h5>

主簿一人，从七品上。

《汉官仪卤簿篇》："鸿胪驾四马，主簿。"《晋令》："大鸿胪置主簿、录事、史。"梁天监七年，十二卿各置主簿；位不登十八班者，别为七班，主簿班第三。陈因之。后魏阙文。北齐有功曹、五官、主簿。隋鸿胪寺主簿二人，皇朝因之。武德中，正八品，贞观中减置一人，从七品上。

主簿掌印，勾检稽失。

<h5>录事</h5>

录事二人，从九品上。

录事掌受事发辰。

</text>

</doc>