<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>令</td>
			<td>二人</td>
			<td>从七品下</td>
			<td rowspan="2">掌供官市易之事</td>
		</tr>
		<tr>
			<td>丞</td>
			<td>四人</td>
			<td>从八品下</td>
		</tr>
		<tr>
			<td>监事</td>
			<td>六人</td>
			<td>从九品下</td>
			<td>-</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>录事</td>
			<td>一人</td>
		</tr>
		<tr>
			<td>府</td>
			<td>六人</td>
		</tr>
		<tr>
			<td>史</td>
			<td>十三人</td>
		</tr>
		<tr>
			<td>典事</td>
			<td>二人</td>
		</tr>
		<tr>
			<td>价人</td>
			<td>十人</td>
		</tr>
		<tr>
			<td>掌固</td>
			<td>二人</td>
		</tr>
	</tbody>
</table>

<h5>令</h5>

令二人，从七品下。

周礼有质人中士、下士，主平定物价也。汉大司农属官有平准令、丞。韦昭《辨释名》云："平准，主平物价，使相依准。"《史记》云："桑弘羊领大农令，以诸官各自市相争，以故物多腾跃，乃请置大农部丞数十人，分部主郡国；置平准于京师，受天下委输，尽笼天下之货物，贵则卖之，贱则买之，如此则富商大贾无所牟大利矣。所以置平准焉。"故赵广汉廉洁下士，州举茂才，为平准令。后汉大司农属官有平准令、丞各一人，令六百石，丞三百石，掌知物价及主练染，作采色。至和帝改平准为中准，以宦者为令、丞，列于内署。自是，诸署令悉用宦人。魏氏阙文。晋少府属官有平准令、丞。宋顺帝讳"准"，改曰染署。齐少府有平准令、丞。梁、陈有平水令、丞。后魏阙文。北齐司农寺统平准令、丞。后周有平准中士、下士。隋司农属官有平准署令、丞。炀帝三年，改平准署隶太府寺。皇朝因之。

平准令掌供官市易之事。

凡百司不任用之物，则以时出货；其没官物者，亦如之。

<h5>丞</h5>

丞四人，从八品下。

丞为之贰。