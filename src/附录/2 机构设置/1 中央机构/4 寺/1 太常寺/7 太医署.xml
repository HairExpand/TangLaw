<doc>

<text>

<h2>太医令</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>令</td>
			<td>二人</td>
			<td>从七品下</td>
			<td rowspan="2">掌诸医疗之法</td>
		</tr>
		<tr>
			<td>丞</td>
			<td>二人</td>
			<td>从八品下</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>府</td>
			<td>二人</td>
		</tr>
		<tr>
			<td>史</td>
			<td>四人</td>
		</tr>
		<tr>
			<td>掌固</td>
			<td>四人</td>
		</tr>
	</tbody>
</table>

<h5>令</h5>

令二人，从七品下。

《周礼》有医师上士、下士。秦少府属官有大医令、丞，无员，多至数十人。后汉又有乐丞一人，魏因之。晋氏宗正属官有大医令、丞，铜印、墨绶，进贤一梁冠，绛朝服，品第七；过江，省宗正，而太医以给门下省。宋、齐太医令，丞隶侍中。梁门下省领太医令、丞，令班第一，丞为三品蕴位。陈因之。后魏有太医协士，助教。北齐太常寺统太医令、丞。后周有大医下大夫、小医上士。隋太常寺统太医署令、丞，有主药、医师、药园师、按摩·咒禁博士；炀帝又置医监五人、医正十人。皇朝因之。

太医令掌诸医疗之法。其属有四，曰医师、针师、按摩师、咒禁师，皆有博土以教之，其考试、登用如国子监之法。（诸医、针生读《本草》者，即令识药形，知药性；读明堂者，即令验图识其孔穴；读脉诀者，即令递相诊候，使知四时浮、沈、沚、滑之状；读《素问》、《黄帝针经》、《甲乙脉经》皆使精熟。博士月一试，太医令、丞季一试，太常丞年终惣试。若业术过于见任官者，即听补替。其在学九年无成者，退从本色。）

凡医师、医正、医工疗人疾病，以其全多少而书之，以为考课。（每岁常合伤寒、时气、疟、痢、伤中、金疮之药，以备人之疾病者。）

<h5>丞</h5>

丞二人，从八品下。

秦、汉已来皆有丞一人。至隋，又置二人，皇朝因而不改。

丞为之贰。

<h2>医师司</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>医博士</td>
			<td>一人</td>
			<td>正八品上</td>
			<td rowspan="2">掌教医生</td>
		</tr>
		<tr>
			<td>医助教</td>
			<td>一人</td>
			<td>从九品上</td>
		</tr>
		<tr>
			<td>医监</td>
			<td>四人</td>
			<td>从八品下</td>
			<td>-</td>
		</tr>
		<tr>
			<td>医正</td>
			<td>八人</td>
			<td>从九品下</td>
			<td>-</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>医生</td>
			<td>四十人</td>
		</tr>
		<tr>
			<td>典学</td>
			<td>二人</td>
		</tr>
		<tr>
			<td>医师</td>
			<td>二十人</td>
		</tr>
		<tr>
			<td>医工</td>
			<td>一百人</td>
		</tr>
		<tr>
			<td>主药</td>
			<td>八人</td>
		</tr>
		<tr>
			<td>药童</td>
			<td>二十四人</td>
		</tr>
		<tr>
			<td>药园师</td>
			<td>二人</td>
		</tr>
		<tr>
			<td>药园生</td>
			<td>八人</td>
		</tr>
	</tbody>
</table>

<h5>医博士、医助教</h5>

医博士一人，正八品上；助教一人，从九品上。

晋代以上手医子弟代习者，令助教部教之。宋元嘉二十年，太医令秦承祖奏置医学，以广教授；至三十年省。后魏有太医博士、助教。隋太医有博士二人，掌医。皇朝武德中，博士一人，助教二人；贞观中，减置一人，又置医师、医工佐之，掌教医生。　

医博士掌以医术教授诸生习《本草》、《甲乙脉经》，分而为业：一曰体疗，二曰疮肿，三曰少小，四曰耳目口齿，五曰角法。（诸医生既读诸经，乃分业教习，率二十人以十一人学体疗。三人学疮肿。三人学少小，二人学耳目口齿，一人学角法。体疗者，七年成；少小及疮肿，五年；耳目口齿之疾并角法，二年成。）

<h5>医监、医正</h5>

医监四人，从八品下；医正八人，从九品下。

后周有医正上士、中士、下士。隋炀帝置医监五员、医正十员，皇朝减之。隋又有药园师、药生等，皇朝因之。

<h5>医生、典学</h5>

医生四十人，典学二人。

后周医正有医生三百人，隋太医有生一百二十人，皇朝置四十人。贞观后，置典学二人。

<h5>医师、医工</h5>

医师二十人，医工一百人。

周礼有医师上士、下士。后汉有医工长，第五伦补为淮阳王医工长是也。隋太医有师二百人，皇朝置二十人，医工一百人。

<h5>药园师</h5>

药园师以时种莳、收采诸药。（京师置药园一所，择良田三顷，取庶人十六已上、二十已下充药园生，业成，补药园师。）

凡药有阴阳配合，子母兄弟，根叶花实，草石骨肉之异；及有毒无毒，阴乾曝乾，采造时月，皆分别焉。皆辨其所出州土，每岁贮纳，择其良者而进焉。

<h2>针师司</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>针博士</td>
			<td>一人</td>
			<td>从八品上</td>
			<td rowspan="2">掌教针生</td>
		</tr>
		<tr>
			<td>针助教</td>
			<td>一人</td>
			<td>从九品下</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>针师</td>
			<td>十人</td>
		</tr>
		<tr>
			<td>针工</td>
			<td>三十人</td>
		</tr>
		<tr>
			<td>针生</td>
			<td>二十人</td>
		</tr>
	</tbody>
</table>
	
<h5>针博士、针助教</h5>

针博士一人，从八品上；针助教一人；从九品下。

皇朝置，又置针师、针工佐之，以教针生也。

针博士掌教针生以经脉孔穴，使识浮、沈、沚、滑之侯，又以九针为补写之法。（一曰才针，取法于巾针，长一寸六分，大其头，锐其末，令不得深入，主热在皮肤者。二曰员针，取法于絮针，长一寸六分，主疗分间气。三曰鍉针，取法于黍粟之锐，长二寸半，主邪气出入。四曰锋针，取法于絮针，长一寸六分，刃三隅，主决瘫出血。五曰铍针，取法于剑，令其末如剑锋，广二分半，长四寸，主决大瘫肿。六曰员利针，取法于牦，直员锐，长一寸六分，主取四支瘫、暴痹。七曰毫针，取法于毫毛，长一寸六分，主寒热痹在络者。八曰长针，取法于綦针，长七寸，主取深邪远痹。九曰大针，取法于锋针，长四寸，主取大气不出关节。凡此九针，以法九州九野之分。九针之形及所主疾病，毕矣。）

凡针疾先察五藏有余不足而补写之。（人心藏神，肺藏气，肝藏血，脾藏肉，肾藏志，内连骨髓，外通津液，以成四支、九窍、十六节、三百六十五部，必先知其病之所在。）

凡针生习业者，教之如医生之法。

<h5>针生</h5>

针生习《素问》、《黄帝针经》、《明堂》、《脉诀》、《兼习流注》、《偃侧》等图，《赤乌神针》等经。业成者，试《素问》四条，《黄帝针经》、《明堂》、《脉诀》各二条。

<h2>按摩师司</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>按摩博士</td>
			<td>一人</td>
			<td>从九品下</td>
			<td>掌教按摩生</td>
		</tr>
	</tbody>
</table>
	
<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>按摩师</td>
			<td>四人</td>
		</tr>
		<tr>
			<td>按摩工</td>
			<td>十六人</td>
		</tr>
		<tr>
			<td>按摩生</td>
			<td>十五人</td>
		</tr>
	</tbody>
</table>
	
<h5>按摩博士</h5>

按摩博士一人，从九品下。

崔实《政论》云："熊经鸟伸，延年之术。"故华佗有五禽之戏，魏文有五推之锻。《仙经》云："户枢不朽，流水不腐。"谓欲使骨节调利，血脉宣通，即其事也。隋太医有按摩博士二人，皇朝因之。贞观中，减置一人，又置按摩师、按摩工佐之，教按摩生也。

按摩博士掌教按摩生以消息导引之法，以除人八疾：一曰风，二曰寒，三曰暑，四曰湿，五曰饥，六曰饱，七曰劳，八曰逸。

凡人支、节、府、藏积而疾生，导而宣之，使内疾不留，外邪不入。若损伤折跌者，以法正之。
	
<h5>按摩师、按摩工</h5>

按摩师四人，按摩工十六人。

隋太医有按摩师一百二十人，无按摩工，皇朝置之。

<h5>按摩生</h5>

按摩生十五人。

隋太医有按摩生一百人。皇朝武德中置三十人，贞观中减置十五人也。　

<h2>咒禁师司</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>咒禁博士</td>
			<td>一人</td>
			<td>从九品下</td>
			<td>掌教咒禁生</td>
		</tr>
	</tbody>
</table>
	
<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>咒禁师</td>
			<td>二人</td>
		</tr>
		<tr>
			<td>咒禁工</td>
			<td>八人</td>
		</tr>
		<tr>
			<td>咒禁生</td>
			<td>十人</td>
		</tr>
	</tbody>
</table>

<h5>咒禁博士</h5>

咒禁博士一人，从九品下。

隋太医有咒禁博士一人，皇朝因之，又置咒禁师、咒禁工以佐之，教咒禁生也。

咒禁博士掌教咒禁生以咒禁祓除邪魅之为厉者。（有道禁，出于山居方术之士；有禁咒，出于释氏。以五法神之：一曰存思，二曰禹步。三曰营目，四曰掌决，五曰手印；皆先禁食荤血，斋戒于坛场以受焉。）

</text>

</doc>