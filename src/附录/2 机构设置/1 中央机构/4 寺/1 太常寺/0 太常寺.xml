<doc>

<text>

<h2>太常寺</h2>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>卿</td>
			<td>一人</td>
			<td>正三品</td>
			<td rowspan="2">掌邦国礼乐、郊庙、社稷之事</td>
		</tr>
		<tr>
			<td>少卿</td>
			<td>二人</td>
			<td>正四品上</td>
		</tr>
		<tr>
			<td>丞</td>
			<td>二人</td>
			<td>从五品上</td>
			<td>掌判寺事</td>
		</tr>
		<tr>
			<td>主簿</td>
			<td>二人</td>
			<td>从七品上</td>
			<td>掌印，勾检稽失，省署抄目</td>
		</tr>
		<tr>
			<td>录事</td>
			<td>二人</td>
			<td>从九品上</td>
			<td>掌受事发辰</td>
		</tr>
		<tr>
			<td>博士</td>
			<td>四人</td>
			<td>从七品上</td>
			<td>掌辨五礼之仪式，奉先王之法制，适变随时而损益焉</td>
		</tr>
		<tr>
			<td>太祝</td>
			<td>三人</td>
			<td>正九品上</td>
			<td>掌出纳神主于太庙之九室，而奉享荐裕袷之仪</td>
		</tr>
		<tr>
			<td>奉礼郎</td>
			<td>二人</td>
			<td>从九品上</td>
			<td>掌设君臣之版位，以奉朝会、祭祀之礼</td>
		</tr>
		<tr>
			<td>协律郎</td>
			<td>二人</td>
			<td>正八品上</td>
			<td>掌和六律、六吕，以辨四时之气，八风五音之节</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>谒者</td>
			<td>十人</td>
		</tr>
		<tr>
			<td>赞引</td>
			<td>二十人</td>
		</tr>
		<tr>
			<td>祝史</td>
			<td>六人</td>
		</tr>
		<tr>
			<td>府</td>
			<td>十二人</td>
		</tr>
		<tr>
			<td>史</td>
			<td>二十三人</td>
		</tr>
		<tr>
			<td>赞者</td>
			<td>十六人</td>
		</tr>
		<tr>
			<td>亭长</td>
			<td>八人</td>
		</tr>
		<tr>
			<td>掌固</td>
			<td>十二人</td>
		</tr>
	</tbody>
</table>

太庙斋郎京都各一百三十人　太庙门仆京都各三十二人

<h5>卿</h5>

卿一人，正三品。

唐、虞之时，伯夷作秩宗，典三礼；又夔典乐，以教胄子。《周官》："大宗伯卿一人，掌建邦天神、人鬼、地祇之礼。"秦曰奉常，典宗庙礼仪。至汉高祖，名曰太常。惠帝复曰奉常，景帝又曰太常。汉制以列侯忠孝敬慎者居之，秩中二千石。王芥改曰秩宗。后汉太常掌礼仪、祭祀；及行事，掌赞天子；大射、养老、大丧，皆奏其礼仪；每月前晦，察行陵庙；并选试博士，奏其能否。魏因之。晋太常置功曹、主簿、五官等员，品第三，银章、青绶，进贤两梁冠，五时朝服，佩水苍玉。宋太常用尚书，亦转为尚书，如迁选曹尚书、领，护等。齐因之。梁天监七年，象四时，置十二卿，太常、宗正、司农为春卿。太常位视金紫光禄大夫，班第十四。陈因梁。后魏太常与光禄勋、卫尉为三上卿，位从一品下。北齐太常寺掌陵庙、群祀、仪制、天文、术数、衣冠之属；太常卿第三品。后周为大宗伯。隋太常寺卿一人，正三品。皇朝因之。龙朔二年改为奉常，咸亨元年复旧。光宅元年改为司礼，神龙元年复故。

太常卿之职，掌邦国礼乐、郊庙、社稷之事，以八署分而理焉：一曰郊社，二曰太庙，（开元二十四年，敕废太庙署，令少卿一人知太庙事。）三曰诸陵，四曰太乐，五曰鼓吹，六曰太医，七曰太卜，八曰廪牺，惣其官属，行其政令。

凡国有大礼，则赞相礼仪；有司摄事，为之亚献；率太乐之官属，设乐县以供其事。燕会亦如之。若三公行园陵，则为主副，公服乘辂，备卤簿，而奉其礼。若大祭祀，则先省其牲器。

凡大卜占国之大事及祭祀卜则日，皆往莅之于太庙南门之外。（中祀以上，则太常卿莅卜；若小祀及非大事，则太卜令莅卜也。）

凡大驾巡幸，出师克获，皆择日告于太庙。（太庙有修造，亦如之。）

凡仲春荐冰，及四时品物甘滋新成者，皆荐焉。

凡有事于宗庙，少卿帅太祝、斋郎入荐香烛，整拂神幄，出入神主；将享，则与良酝令实尊晕。凡备大享之器物有四院，各以其物而分贮焉。（一曰天府院，藏瑞应及伐国所获之宝，禘袷则陈之于庙庭。二曰御衣院，藏乘舆之祭服。三曰乐县院，主藏六乐之器物。四曰神厨院，主藏御廪及诸器物。）

<h5>少卿</h5>

少卿二人，正四品上。

周礼有小宗伯中大夫二人。秦、汉无闻。后魏太和十五年，初置少卿官，太常少卿一人，第三品上；至二十二年，降为正四品上。北齐因之。后周为小宗伯。隋太常寺置少卿一人，正四品上；炀帝即位，加置二人，降为从四品。皇朝武德中，置一人；贞观中，加置二人。龙朔、咸亨、光宅、神龙并随寺改复。　

少卿为之贰。

<h5>丞</h5>

丞二人，从五品上。

秦有奉常丞，汉因之，比千石。魏、晋、陈置一人。《宋百官春秋》："太常丞视尚书郎，铜印、黄绶，一梁冠，品第七，掌举陵庙非法。"齐因之。梁班第五。《梁选簿》："太常丞旧用员外郎，迁尚书郎。天监七年，改视尚书郎。"陈因之。后魏太常丞五品卞，太和二十二年，降为七品上。北齐从六品下。隋太常丞二人，从六品下，大业三年，增为五品。皇朝因之。

丞掌判寺事。

凡大享太庙，则修七祀于太庙西门之内；若袷享，则兼修配享功臣之礼。

<h5>主簿</h5>

主簿二人，从七品上。

《汉官仪卤簿篇》："太常驾四马，主簿前车八乘，有铃下、侍閤、辟车、骑吏、伍伯等员。"梁天监七年，十二卿各置主簿一人，迁为五官、功曹；又位不登十八班者别为七班，太常主簿班第四。《梁选簿》："太常主簿视二卫主簿。"陈因之。后魏不见。北齐太常寺有功曹、五官、主簿等。隋太常寺主簿二人。武德中，正八品上；贞观中，从七品上。

主簿掌印，勾检稽失，省署抄目。

<h5>录事</h5>

录事二人，从九品上。

《晋令》："太常置主簿、录事。"北齐亦置之。隋增置二人，皇朝因之。

录事掌受事发辰。

<h5>博士</h5>

太常博士四人，从七品上。

《汉书百官表》云："博士，秦官，掌通古今，秩比六百石，员多至数十人。"高祖时，叔孙通始为博士，定礼制。后汉置十四人，魏因之。《晋中兴书》："博士之职，端委佩玉，朝之大典，必询度焉。当道正词，克厌人望，然后为可。"宋、齐太常府有博士，亦谓之太学博士。梁、陈亦兼统国学博士。后魏太常博士从七品下。北齐置四人，品同魏。隋因之，置谒者三十人，费引六十人。皇朝武德中，置博士二员，正八品上；贞观中，加其员品，减谒者置十人，赞引二十人。

太常博士掌辨五礼之仪式，奉先王之法制，适变随时而损益焉。

凡大祭祀及有大礼，则舆太常卿以导赞其仪。

凡王公已上拟谥，皆迹其功德而为之褒贬。（议谥：职事官三品已上，散官二品已上，佐史绿行状，申考功勘校，下太常拟谧讫，申省议定奏闻。）无爵称子。（沈约《谥法》云："晋大兴三年，始诏无爵谥皆称子也。"）养德丘园，声实名著，则谥曰先生。大行则大名，小行则小名之。（旧有《周书谥法》，《大戴礼谧法》。又汉刘熙注《谥法》一卷，晋张靖撰谥法二卷。又有《广谥》一卷。至梁，沈约总集谥法，凡有一百六十五称。）

若大祭祀，卿省其牲器，谒者为之导。若小祀及公卿大夫有嘉礼，亦命谒者以赞相焉。

<h5>谒者</h5>

谒者十人。

秦、汉有谒者，即今通事舍人。隋太常寺有谒者三十人，皇朝减置十人。

<h5>赞引</h5>

赞引二十人。

隋太常寺有赞引六十人，贞观中省置二十人。

<h5>太祝</h5>

太祝三人，正九品上。

《礼记》曰："天子建天官，先六太。"则有太祝之置。此夏、殷之制也。《周礼》："太祝下大夫二人、上士四人，掌六祝之词：顺祝、年祝、令祝、化祝、瑞祝、策祝，以事鬼神，祈福祥也。"秦、汉奉常属官有太祝令、丞。后汉太祝令一人，六百石；丞二人。晋、宋皆有太祝令、丞。《齐职仪》："太祝令，品第七，四百石，铜印、墨绶，进贤一梁冠，绛朝服，用三品勋位。"《梁选薄》："太祝令舆二庙令品秩同。"陈氏因之。后魏太祝令从五品中；太和二十二年，改为正九品上。北齐太常寺置太祝令、丞。后周太祝下大夫一人。隋太祝署令一人、丞一人、太祝八人、祝史十六人。炀帝废太祝署，以太祝属寺，后又增为十人。皇朝减置七人，后又增置九人；开元二十三年减六人，祝史减六人。

太祝掌出纳神主于太庙之九室，而奉享荐裕袷之仪。

凡国有大祭祀，盥则奉匜，既盥则奉巾悦。

凡郊庙之祝板，先进取署，乃送祠所；将事，则跪读祝文，以信于神；礼成而焚之。

凡大祭祀，卿省牲，则循牲而告充。（礼告讫，牵牲以授太官。既享，则以牲之毛、血置之于豆而奠焉；馔入而彻之。既享，则酌上樽之福酒，且减胙肉，加之于俎，以赞祭酒归胙之礼。又奉玉帛之篚及牲首之俎，俟礼成而仟焚瘗之仪也。）

凡祭天及日月、星辰之玉帛，则焚之；祭地及社稷、山岳，则瘗之；海渎，则沉之。

<h5>祝史</h5>

祝史六人。

晋太祝令史三十人。后魏祝史从七品中。隋置十六人。皇朝武德中置十二人，今减六人。

<h5>奉礼郎</h5>

奉礼郎二人，从九品上。

汉大鸿胪有治礼郎三十七人。晋太常诸博士有治礼史二十四人，大行令有治礼郎四人。后魏治礼郎从六品下；太和二十二年，改为从九品下。北齐司仪置奉礼郎三十人。后周治礼中士一人、下士一人。隋太常寺有治礼郎十六人，其后改为奉礼郎，又置赞者十二人。炀帝减奉礼郎置六人。皇朝武德中为治礼郎，置四人；永徽之后，改为奉礼郎。开元二十三年减二人。掌帅赞者，以供其事。

奉礼郎掌设君臣之版位，以奉朝会、祭祀之礼。

凡祭祀、朝会，以赞导焉。

凡大祭祀及朝会，在位者拜跪之节皆赞导之，赞者承传焉。又设牲膀之位，以成省牲之仪。

凡春、秋二仲公卿巡行诸陵，则主其威仪、鼓吹之节，而相其礼焉。

<h5>协律郎</h5>

协律郎二人，正八品上。

《汉书》："武帝时，李延年善新声，以为协律都尉。"后汉亦有之。至魏武帝平荆州，得杜夔，能识旧乐章，以为协律都尉。晋改为协律校尉。宋、齐亦有其官。梁太常属官有协律校尉。后魏有协律郎。太和初，协律中郎从四品下，协律郎从五品上；至二十三年，协律郎正八品下。北齐太常属官有协律郎二人。隋太常寺协律郎二人，皇朝因之。

协律郎掌和六律、六吕，以辨四时之气，八风五音之节。

凡大乐、鼓吹教乐则监试，为之课限。

</text>

</doc>