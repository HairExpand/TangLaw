<doc>

<text>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>卿</td>
			<td>一人</td>
			<td>从三品</td>
			<td rowspan="2">掌邦国器械、文物之政令</td>
		</tr>
		<tr>
			<td>少卿</td>
			<td>二人</td>
			<td>从四品上</td>
		</tr>
		<tr>
			<td>丞</td>
			<td>二人</td>
			<td>从六品上</td>
			<td>掌判寺事</td>
		</tr>
		<tr>
			<td>主簿</td>
			<td>二人</td>
			<td>从七品上</td>
			<td>掌印，勾检稽失</td>
		</tr>
		<tr>
			<td>录事</td>
			<td>一人</td>
			<td>从九品上</td>
			<td>掌受事发辰</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>府</td>
			<td>六人</td>
		</tr>
		<tr>
			<td>史</td>
			<td>十一人</td>
		</tr>
		<tr>
			<td>亭长</td>
			<td>四人</td>
		</tr>
		<tr>
			<td>掌固</td>
			<td>六人</td>
		</tr>
	</tbody>
</table>

<h5>卿</h5>

卿一人，从三品。

《汉书百官表》云："卫尉，秦官也，掌宫门卫屯兵。汉因之。景帝中六年，更名中大夫令；后元年，复为卫尉。属官有公车司马、卫士、旅贲三令、丞；又诸屯卫侯司马二十二官皆属焉。又有长乐、建章、甘泉卫尉，各掌其宫之职，不常置。"后汉卫尉又有南宫、北宫卫士令、丞，余同前汉。荀绰百官表："卫尉，品第三，银章、青绶，五寺朝服，武冠，佩水苍玉。"过江省，宋孝建元年复置，齐因之。梁天监七年置十二卿，卫尉与廷尉、大匠为秋卿，班第十二，位视侍中，兼统武库令。陈因之。后魏卫尉卿从第一品下，太和二十二年降为第三品，北齐因之。隋卫尉掌军器、仪仗、帐幕，以监门卫掌宫门屯兵。炀帝降卿为从三品，皇朝因之。龙朔二年改为司卫寺正卿，咸亨中复旧。光宅元年又改为司卫寺卿，神龙元年复故。

卫尉卿之职，掌邦国器械、文物之政令，总武库、武器、守官三署之官属。

凡天下兵器入京师者，皆籍其名数而藏之。

凡大祭祀、大朝会，则供其羽仪、节钺、金鼓、帷帘、茵席之属。其应供宿卫者，每岁二时阅之，其有损弊者，则移于少府监及金吾修之。

<h5>少卿</h5>

少卿二人，从四品上。

后魏太和十五年初置少卿官，第三品上；二十二年，降为正四品上，北齐因之。隋炀帝降为从四品，皇朝因之。贞观中置二人。龙朔、咸亨、光宅、神龙并随寺改复。

少卿为之贰。

<h5>丞</h5>

丞二人，从六品上。

秦、汉卫尉丞一人，比千石。魏、晋并同。宋孝建元年增置一人。梁、陈各一人。梁选簿："列卿丞班第三。"后魏列卿丞从五品中；太和二十二年，第七品上。北齐卫尉丞一人，从六品下。隋卫尉丞二人，品同北齐；大业五年，复为从五品。皇朝改为从六品上。

丞掌判寺事。

凡器械出纳之数，大事则承制敕，小事则由省司。

<h5>主簿</h5>

主簿二人，从七品上。

《汉官仪卤簿篇》："卫尉驾四马，主簿前车八乘，有铃下、侍閤、辟车、骑吏等员。"《晋令》："卫尉主簿二人。"宋、齐卫尉并有主簿员。梁天监七年，十二卿各置主簿，位三班。陈因之。北齐卫尉寺有主簿。隋主簿二人。皇朝武德中置二人，正八品；贞观中减置一人，从七品上。后又置二人。

主簿掌印，勾检稽失。

<h5>录事</h5>

录事一人，从九品上。　

录事掌受事发辰。

</text>

</doc>