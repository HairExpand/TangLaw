<doc>

<text>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>令</td>
			<td>二人</td>
			<td>正八品下</td>
			<td rowspan="2">掌供邦国祭祀五齐、三酒之事</td>
		</tr>
		<tr>
			<td>丞</td>
			<td>二人</td>
			<td>正九品下</td>
		</tr>
		<tr>
			<td>监事</td>
			<td>二人</td>
			<td>从九品下</td>
			<td>-</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>府</td>
			<td>三人</td>
		</tr>
		<tr>
			<td>史</td>
			<td>六人</td>
		</tr>
		<tr>
			<td>掌酝</td>
			<td>二十人</td>
		</tr>
		<tr>
			<td>酒匠</td>
			<td>十三人</td>
		</tr>
		<tr>
			<td>奉觯</td>
			<td>一百二十人</td>
		</tr>
		<tr>
			<td>掌固</td>
			<td>四人</td>
		</tr>
	</tbody>
</table>

<h5>令</h5>

令二人，正八品下。

《周礼》有酒正中士、下士，掌酒之政令，以式法授酒材，辨五齐、三酒之物；又有酒人奄十人、女酒三十人、奚百人，掌为五齐、三酒，以供祭祀、宾客。后汉少府有汤官丞，主酒。晋太官有监酿吏四人；酒丞一人，四百石。《齐职仪》："食官局有酒吏一人。"梁有酒库丞。北齐光禄寺有清漳令、丞，主造酒，冬、春万石，夏、秋半之。后周有酒正中士二人、下士四人。隋有良酝署令二人。皇朝武德中置一人，贞观中加至二人，领掌酝、酒匠、奉觯等。

良酝令之职，掌供邦国祭祀五齐、三酒之事。五齐：一曰泛齐，二曰醴齐，三曰盎齐，四曰醍齐，五曰沈齐。三酒：一曰事酒，二曰昔酒，三曰清酒。

凡郊祀之日，帅其属以实尊、罍：太尊为上，实以泛齐；箸尊次之，实以醴齐；牺尊次之，实以盎齐；象尊次之，实以醍齐；壶尊次之，实以沈齐；山罍为下，实以三酒。配帝，箸尊为上，实以沈齐；牺尊次之，实以醍齐；象尊次之，实以盎齐；山罍为下，实以清酒。五帝、日、月，俱以太尊，实以沈齐。其内官之象尊，实以醴齐；中官之壶尊，实以沈齐；外官之概尊，实以清酒；众星之散尊，实以昔酒。齐加明水，酒加玄酒，各实于上尊。若享太庙，供其郁鬯之酒，以实六彝。若应进者，则供春暴、秋清、酴醵、桑落等酒。（今内有郢州春酒，本因其州出美洒。初，张去奢为刺史，进其法。今则取郢州人为酒匠，以供御及特燕赐。）

<h5>丞</h5>

丞二人，正九品下。

隋有良酝丞四人，皇朝二人。

丞为之贰。

<h5>监事</h5>

监事二人，从九品下。

皇朝置。

<h5>掌酝</h5>

掌酝二十人。

隋有五十人。

<h5>酒匠</h5>

酒匠十三人。

皇朝置。

<h5>奉觯</h5>

奉觯一百二十人。

隋置一百人。　

</text>

</doc>