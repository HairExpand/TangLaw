<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>卿</td>
			<td>一人</td>
			<td>从三品</td>
			<td rowspan="2">掌邦国酒醴膳羞之事</td>
		</tr>
		<tr>
			<td>少卿</td>
			<td>二人</td>
			<td>从四品上</td>
		</tr>
		<tr>
			<td>丞</td>
			<td>二人</td>
			<td>从六品上</td>
			<td>掌判寺事</td>
		</tr>
		<tr>
			<td>主簿</td>
			<td>二人</td>
			<td>从七品上</td>
			<td>掌印，勾检稽失</td>
		</tr>
		<tr>
			<td>录事</td>
			<td>二人</td>
			<td>从九品上</td>
			<td>掌受事发辰</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>府</td>
			<td>十一人</td>
		</tr>
		<tr>
			<td>史</td>
			<td>二十一人</td>
		</tr>
		<tr>
			<td>亭长</td>
			<td>六人</td>
		</tr>
		<tr>
			<td>掌固</td>
			<td>六人</td>
		</tr>
	</tbody>
</table>

<h5>卿</h5>

卿一人，从三品。

《汉书百官表》云："郎中令，秦官，武帝太初元年，更名光禄勋，掌宫殿门户，秩中二千石。"今虽取其名，职务则别。后汉兼掌郊祀三献。献帝末，又改为郎中令。魏文帝黄初元年，复为光禄勋。晋光禄勋有署丞、功曹、主簿、五官等员。东晋哀帝兴宁二年，省并司徒；孝武帝宁康元年，复置。魏、晋已来无三署郎，光禄勋不复居禁中，宫殿门户犹属焉。宋、齐因之。梁置十二卿，除"勋"字，光禄卿为冬卿，班第十一。陈因梁。后魏光禄卿从第一品下；太和二十二年重次职令，九卿并第三品。北齐光禄寺置卿，掌诸膳食、帐幕、器物、肴藏。隋光禄寺置卿、少卿、丞、主簿、录事等员，统太官、肴藏、良酝等署令、丞。开皇三年废光禄入司农，十二年复置。炀帝即位，降卿为从三品，皇朝因之。龙朔二年改为司宰寺正卿，咸亨中复旧。光宅元年改为司膳寺卿，神龙元年复旧。

光禄卿之职，掌邦国酒醴膳羞之事，总太官、珍羞、良酝、掌醢四署之官属，修其储备，谨其出纳。

凡国有大祭祀，则省牲、镬，视濯、溉。若三公摄祭，则为之终献。朝会、燕飨，则节其等差，量其丰约以供焉。

<h5>少卿</h5>

少卿二人，从四品上。

后魏太和十五年，初置少卿官，第三品上；至二十二年，降为正四品上。北齐因之。隋初依北齐，炀帝即位，加置一人，降为从四品。皇朝置一人，贞观中，加置二人。龙朔、咸亨、光宅、神龙并随寺改复。

少卿为之贰。

<h5>丞</h5>

丞二人，从六品上。

汉光禄勋丞一人，秩比千石。魏、晋因之，铜印、黄绶。宋、齐列卿丞并视朝请；梁天监七年，改视员外郎，陈因之。后魏列卿丞从五品中；太和二十二年，第七品上。北齐光禄寺丞一人，从六品；隋因之，加置三人，大业五年加为从五品。皇朝改为六品。

丞掌判寺事。

<h5>主簿</h5>

主簿二人，从七品上。

《汉官仪》光禄有主簿，《晋令》亦置主簿，宋、齐因之。梁天监七年，位不登十八班者别置七班，主簿位三班；陈因之。后魏阙文。北齐光禄寺有功曹、五官、主簿。隋光禄寺主簿二人，皇朝因之。武德中，正八品上，贞观之后遂改焉。

主簿掌印，勾检稽失。

<h5>录事</h5>

录事二人，从九品上。

《晋令》光禄勋置录事史。北齐光禄寺置录事等员。隋光禄寺录事三人，并流外为之。皇朝置二员。

录事掌受事发辰。
