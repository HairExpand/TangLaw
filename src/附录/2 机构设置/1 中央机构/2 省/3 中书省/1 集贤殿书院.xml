<doc>

<text>

开元十三年所置。汉、魏已来，其职具秘书省。梁武帝于文德殿内列藏众书。北齐有文林馆学士，后周有麟趾殿学士，皆掌著述。隋平陈之役，写书正、副二本，藏于宫中，其余以实秘书外阁。炀帝于东都置观文殿，东西厢贮书。自汉廷熹至今，皆秘书掌图籍，而禁中之书时或有焉。及太宗在藩邸，有秦府学士十八人；其后，弘文馆、崇文馆皆有学士，则天时亦有珠英学士，皆其任也。今上即位，大收群书，以广儒术。泊开元五年，于乾元殿东廊下写四部书，以充内库，仍令右散骑常侍褚无量、秘书监马怀素总其事，置刊定官四人，以一人判事，其后因之。六年，驾幸东京；七年，于丽正殿安置，马修书使。褚、马既卒，元行冲为使，寻以张说代之。八年，置校理二十人。十二年，驾幸东都，于命妇院安置。十三年，召学士张说等宴于集仙殿，于是改名集贤殿修书所为集贤殿书院，五品已上为学士，六品已下为直学士，以说为大学士，知院事。说累让"大"字，诏许之。其后，更置修撰、校理官。又有待制官名，其来尚矣。汉朱买臣待韶公车。公车，卫尉之属官，掌天下之上书。东方朔、刘向、王褒、贾捐之等待诏金马门，宦署门也。今之待制，即其事焉。

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>学士</td>
			<td>-</td>
			<td>五品已上</td>
			<td>掌刊缉古今之经籍，以辩明邦国之大典，而备顾问应对</td>
		</tr>
		<tr>
			<td>直学士</td>
			<td>-</td>
			<td>六品已下</td>
			<td>-</td>
		</tr>
		<tr>
			<td>侍讲学士</td>
			<td>-</td>
			<td>-</td>
			<td>-</td>
		</tr>
		<tr>
			<td>修撰官</td>
			<td>-</td>
			<td>-</td>
			<td>-</td>
		</tr>
		<tr>
			<td>校理官</td>
			<td>-</td>
			<td>-</td>
			<td>-</td>
		</tr>
		<tr>
			<td>中使</td>
			<td>一人</td>
			<td>-</td>
			<td>-</td>
		</tr>
		<tr>
			<td>孔目官</td>
			<td>一人</td>
			<td>-</td>
			<td>自乾元殿写书，则直知出入、宣传进奏，掌同宫禁</td>
		</tr>
		<tr>
			<td>知书官</td>
			<td>八人</td>
			<td>-</td>
			<td>-</td>
		</tr>
		<tr>
			<td>书直/写御书</td>
			<td>一百人</td>
			<td>-</td>
			<td>-</td>
		</tr>
		<tr>
			<td>拓书手</td>
			<td>六人</td>
			<td>-</td>
			<td>-</td>
		</tr>
		<tr>
			<td>画直</td>
			<td>八人</td>
			<td>-</td>
			<td>缘修杂图</td>
		</tr>
		<tr>
			<td>装书直</td>
			<td>十四人</td>
			<td>-</td>
			<td>-</td>
		</tr>
		<tr>
			<td>造笔直</td>
			<td>四人</td>
			<td>-</td>
			<td>-</td>
		</tr>
		<tr>
			<td>典</td>
			<td>四人</td>
			<td>-</td>
			<td>-</td>
		</tr>
	</tbody>
</table>

<h5>学士</h5>

五品已上为学士，每以宰相为学士者知院事。初，张说为中书令知院，制以右常侍徐坚副之，自尔常以近密官为副，兼判院。

集贤院学士掌刊缉古今之经籍，以辩明邦国之大典，而备顾问应对。

凡天下图书之遗逸，贤才之隐滞，则承旨而徵求焉。其有筹策之可施于时，著述之可行于代者，较其才艺，考其学术，而申表之。

凡承旨撰集文章，校理经籍，月终则进课于内，岁终则考最于外。（开元八年十月敕："学士等入经三年已上为年深，若校理精勤、纰缪多正，及不能详核、无所发明，委修书使录奏，别加褒贬。"

<h5>直学士</h5>

六品已下为直学士。并开元十三年置。

<h5>侍讲学士</h5>

开元初，褚无量、马怀素侍讲禁中，为侍读。其后，康子元等为侍讲学士。

<h5>修撰官、校理官</h5>

同直学士，无常员，以佗官兼之。又有留院官、检讨官，皆以学术，别敕留之。

<h5>中使</h5>

中使一人。

自乾元殿写书，则直知出入、宣传进奏，掌同宫禁。

<h5>孔目官</h5>

孔目官一人。

开元五年置。

<h5>知书官</h5>

知书官八人。

开元阮五年置。汉刘歆总群书而为七略，凡三万三千九十卷。遭王莽、董卓之乱，扫地皆尽。魏氏采掇遗亡，至晋，总括群书，凡二万九千九百四十五卷。惠、怀之后，靡有孑遣。东晋所存三千一十四卷。至宋，谢灵运造《四部目绿》，凡六万四千五百八十二卷。其后，王俭复造目录，凡万五千七十四卷。齐王亮、谢朏《四部书目》，凡万八千一十卷。齐末，兵火延烧，秘阁经籍煨烬。梁帝克平侯景，收公私经籍归于江陵，凡七万余卷；周师入郢，咸自焚之。周武保定中，书盈万卷，平齐所得，才至五千。隋秘书监牛弘请分遣使者搜访异书，平陈之后，经籍渐备，凡三万余卷。炀帝写五十副本，分为三品。大唐平王充，收其图书，沂河西上，多有漂没，存者犹八万余卷，自是图籍在秘书。今秘书、弘文、史馆、司经、崇文皆有之；集贤所写，皆御本也。书有四部：一曰甲，为经；二曰乙，为史；三曰景，为子；四曰丁，为集。故分为四库，每库二人，知写书、出纳、名目、次序，以备检讨焉。四库之书，两京各二本，共二万五千九百六十卷，皆以益州麻纸写。其经库书钿白牙轴、黄带、红牙签，史库书钿青牙轴、缥带、绿牙签，子库书雕紫檀轴、紫带、碧牙签，集库书绿牙轴、朱带、白牙签，以为分别。

<h5>书直、写御书</h5>

书直及写御书一百人。

开元五年十二月，敕于秘书省、昭文馆兼广召诸色能书者充，皆亲经御简。后又取前资、常选、三卫、散官五品已上子·孙，各有年限，依资甄叙。至十九年，敕有官为直院也。

<h5>拓书手</h5>

拓书手六人。

乾元殿初置二人，开元十四年奏加至六人。取人及有官同直院。

<h5>画直</h5>

画直八人。

开元七年敕，缘修杂图，访取二人。八年，又加六人。十九年，院奏定为直院。

<h5>装书直</h5>

装书直十四人。

开元六年置八人，七年更加十人，十九年八月减四人。

<h5>造笔直</h5>

造笔直四人。

开元六年置。

<h5>典</h5>

典四人。

开元五年置二人，九年加二人。

</text>

</doc>