<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>　　　
			<td>家令</td>
			<td>一人</td>
			<td>从四品上</td>
			<td rowspan="2">掌皇太子之饮膳、仓储、库藏之政令</td>
		</tr>
		<tr>
			<td>丞</td>
			<td>二人</td>
			<td>从七品上</td>
		</tr>
		<tr>　
			<td>主簿</td>
			<td>一人</td>
			<td>正九品下</td>
			<td>掌印及勾检稽失</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>　　　　
			<td>录事</td>
			<td>一人</td>
		</tr>
		<tr>　　　　　　
			<td>府</td>
			<td>十人</td>
		</tr>
		<tr>
			<td>史</td>
			<td>二十人</td>
		</tr>
		<tr>
			<td>亭长</td>
			<td>四人</td>
		</tr>
		<tr>
			<td>掌固</td>
			<td>六人</td>
		</tr>
	</tbody>
</table>

<h5>家令</h5>

家令一人，从四品上。

秦、汉詹事属官有太子家令、丞。张晏云："太子称家，故曰家令。"又《茂陵中书》："太子家令，秩八百石。"后汉太子少傅属官有太子家令，秩一千石，主仓谷、饮食，又领食官令、丞。魏因之。晋家令品第五，铜印、墨绶，进贤两梁冠，绛朝服，比司农、少府。晋太康八年，诏曰："太子家令、率更令、仆，东宫之达官也，宜进品第五，与中庶子、二率同。"宋太子家令主内茵蓐、床几诸供中之物，又知官奴婢月用钱、内库米盐、车牛、刑狱。齐因之。自宋、齐已来，清流者不为之。梁天监六年，武帝以三卿陵替，乃诏革选，家令视通直常侍，率更，仆视黄门。陈因之。后魏太子三卿从三品上，太和二十二年降为从四品上。北齐詹事领家令，有丞、功曹、主簿，领食官、典仓、司藏等三署令、丞，又领内坊令、丞。隋家令寺掌刑法、食膳、仓库等事，领食官、典仓、司藏三署令、丞。炀帝改为司府令，皇朝复为家令。龙朔二年改为宫府寺大夫，咸亨元年复旧。

家令之职，掌皇太子之饮膳、仓储、库藏之政令，总食官、典仓、司藏三署之官属。

凡皇太子备礼出入，则乘轺车，具威仪，先诸臣以导引。若祭祀、宾客，则供酒食，以为献主。若进献、赐与，则奉金玉、货币，而以法式赞之。

凡宫坊府署廨宇及床几、茵蓐席、器物不供于将作、少府者，皆供之。

<h5>丞</h5>

丞二人，从七品上。

汉家令有丞。后汉、魏无闻。《宋书》云："家令丞一人，晋代置。"宋、齐因之。梁、陈家令丞一人；位不登十八班者别为七班，家令丞七班。后魏太和二十二年，太子三卿丞第九品下。北齐家令丞一人。隋家令丞二人，皇朝因之。龙朔二年改为宫府丞，咸亨元年复旧。

丞掌判寺事。

凡食官、典仓、司藏之出纳，籍其名数，以时刺于詹事。

凡庄宅、田园，必审其顷亩，分其疆界，置于籍书；若租税，随其良瘠而为收敛之数，以时入之，禁其逋违者。若宫、朝、坊、府有土木营缮，则下于司藏，命典事以受之。

<h5>主簿</h5>

主簿一人，正九品下。

晋家令置主簿，宋、齐因之。《齐职仪》："家令主簿一人，四品勋位，掌总署诸曹事。"梁、陈、后魏无闻。北齐家令有主簿员。隋家令主簿一人，皇朝因之。

主簿掌印及勾检稽失。

凡寺、署之出入财物，役使工徒，则刺詹事，上于尚书；有所隐漏，言于司直；事若重者，举咨家令，以启闻。
