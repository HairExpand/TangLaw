<table>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>太子少师</td>
			<td>一人</td>
			<td>正二品</td>
			<td rowspan="3">掌奉皇太子以观三师之道德而教谕焉</td>
		</tr>
		<tr>
			<td>太子少傅</td>
			<td>一人</td>
			<td>正二品</td>
		</tr>
		<tr>
			<td>太子少保</td>
			<td>一人</td>
			<td>正二品</td>
		</tr>
	</tbody>
</table>

太子少师一人，少傅一人，少保一人，并正二品。

《礼记》云："三王教太子，立太傅、少傅以养之，太傅在前，少傅在后。"秦、汉因之。《百官表》："太子少傅秩二千石。"后汉秩二千石，听领东宫官属。魏故事：太傅于太子不称臣，少傅称臣。晋咸宁中备六傅之职，始置少师、少保，以临海侯裴楷为少师，以上蔡伯和峤为少保。其后或置或废。至晋怀帝为太弟，又备六傅之职。东晋明帝在储宫，置保传之位，而无师。历宋、齐、梁、陈并不置。后魏、北齐皆置之，号"东宫三少"。隋氏降太师一等，皇朝因之。太子出入，则乘辂备仪，以为后从。

太子三少掌奉皇太子以观三师之道德而教谕焉。

凡三少官不必备，唯其人；无其人则阙之。