<doc>

<text>

<table>
	<caption>职事官</caption>
	<thead>
		<tr>
			<th>官职</th>
			<th>编制</th>
			<th>品阶</th>
			<th>职责</th>
		</tr>
	</thead>
	<tbody>
		<tr>
			<td>监</td>
			<td>一人</td>
			<td>从三品</td>
			<td rowspan="2">掌乘舆服御之政令</td>
		</tr>
		<tr>
			<td>少监</td>
			<td>二人</td>
			<td>从四品</td>
			<td></td>
		</tr>
		<tr>
			<td>丞</td>
			<td>二人</td>
			<td>从五品上</td>
			<td>掌判监事，兼勾检稽失，省署抄目</td>
		</tr>
		<tr>
			<td>主事</td>
			<td>二人</td>
			<td>从九品上</td>
			<td>掌印及知受事发辰</td>
		</tr>
	</tbody>
</table>

<table>
	<caption>流外官</caption>
	<thead>
		<tr>
			<th>官职</th>
			<th>编制</th>
		</tr>
	</thead>
	<tbody>
		<tr>
			<td>令史</td>
			<td>四人</td>
		</tr>
		<tr>
			<td>书令史</td>
			<td>十二人</td>
		</tr>
		<tr>
			<td>亭长</td>
			<td>八人</td>
		</tr>
		<tr>
			<td>掌固</td>
			<td>八人</td>
		</tr>
	</tbody>
</table>

<h5>监</h5>

监一人，从三品。

魏氏初置殿中监，品第七，晋、宋因之。齐有内殿中监八人，外殿中监八人。梁初，位不登七班者别署蕴位、勋位，殿中外监为三品蕴位，内监为三品勋位。陈因之，然其官甚微。后魏殿中监从五品下。北齐门下省属官有殿中监四人，掌驾前奉引行事，东耕则进耒耜。隋改为殿内局，监二人，品正第六下。大业三年，分门下省尚食、尚药、御府、殿内等局，分太仆寺车府、骅骝等署，置殿内省，监正四品，少监从四品，丞从五品，各一人，掌诸供奉；又有奉车都尉十二人，掌进御舆马；统尚食、尚药、尚舍、尚衣、尚乘、尚辇等六局。皇朝因改曰殿中省。龙朔二年改为中御府，监为中御大监；咸亨元年复旧。

殿中监掌乘舆服御之政令，总尚食、尚药、尚衣、尚乘、尚舍、尚辇六局之官属，（旧属官又有天藏府，开元二十三年省。）备其礼物，而供其职事；少监为之贰。

凡听朝，则率其属执伞扇以列于左右。

凡大祭祀，则进大珪、镇珪于谴门之外；既事，受而藏之。

凡行幸，则侍奉于仗内；若游燕、田阅，则骖乘以从焉。（今内别置闲厩使，其务多分殿中及太仆之事。至于舆辇、车马，则使掌其内，监知其外，游燕侍奉，皆不与焉。）

若元正、冬至大朝会，则跪而进爵。

若和合御药，则监视而尝之。

<h5>少监</h5>

少监二人，从四品上。

隋炀帝置一人，从四品。皇朝加至二人，龙朔、咸亨随省改复。

殿中监掌乘舆服御之政令，备其礼物，而供其职事；少监为之贰。

<h5>丞</h5>

丞二人，从五品上。

隋炀帝置一人，从五品。皇朝加至二人。龙朔二年改为中御大夫，咸亨元年复故。

丞掌判监事，兼勾检稽失，省署抄目。

<h5>主事</h5>

主事二人，从九品上。

隋炀帝置，皇朝因之。

主事掌印及知受事发辰。

</text>

</doc>