【工部·屯田司】

凡军、州边防镇守转运不给，则设屯田以益军储。其水陆腴瘠，播植地宜，功庸烦省，收率等级，咸取决焉。

诸屯分田役力，各有程数。（凡营稻一顷，料单功九百四十八日；禾，二百八十三日；大豆，一百九十二日；小豆，一百九十六日；乌麻，一百九十一日；麻，四百八十九日；黍，二百八十日；麦，一百七十七日；乔麦，一百六十日；蓝，五百七十日；蒜，七百二十日；葱，一千一百五十六日；瓜，八百一十八日；蔓青，七百一十八日；苜蓿，二百二十八日。）

凡天下诸军、州管屯，总九百九十有二，（河东道大同军四十屯，横野军四十二屯，云州三十七屯，朔州三屯，蔚州三屯，岚州一屯，蒲州五屯。关内道北使二屯，盐州监牧四屯，太原一屯，长春一十屯，单于三十一屯，定远四十屯，东城四十五屯。西城二十五屯，胜州一十四屯，会州五屯，盐池七屯，原州四屯，夏州二屯，丰安二十七屯，中城四十一屯。河南道陈州二十三屯，许州二十二屯，豫州三十五屯，寿州二十七屯。河西道赤水三十六屯，甘州一十九屯，大斗一十六屯，建康一十五屯，肃州七屯，玉门五屯，安西二十屯，疏勒七屯，焉耆七屯，北庭二十屯，伊吾一屯，天山一屯。陇右道渭州四屯，秦州四屯，成州三屯，武州一屯，岷州二屯，军器四屯，莫门军六屯，临洮军三十屯，河原二十八屯，安人一十一屯，白水十屯，积石一十二屯，富平九屯，平夷八屯，绥和三屯，平戎一屯，河州六屯，鄯州六屯，廓州四屯，兰州四屯，南使六屯，西使一十屯。河北道幽州五十五屯，清夷一十五屯，北郡六屯，威武一十五屯，静塞二十屯，平川三十四屯，平卢三十五屯，安东一十二屯，长阳使六屯，渝关一十屯。剑南道巂州八屯，松州一屯。开元二十二年，河南道陈、许、豫、寿又置百余屯；二十五年，敕以为不便，并长春宫田三百四十余顷，并令分给贫人。）大者五十顷，小者二十顷。凡当屯之中，地有良薄，岁有丰俭，各定为三等。

凡屯皆有屯官、屯副。（屯官取前资官，尝选人、文武散官等强干善农事，有书判，堪理务者充；屯副取品子及勋官充。六考满，加一阶，听选；得三上考者，又加一等。）

