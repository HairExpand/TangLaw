<doc>

<text>

【兵部·兵部司】

凡天下之节度使有八：
其一曰关内朔方节度使，其统有单于、安北、东受降城、中受降城、西受降城，丰安军、定远城皆属焉。
其二曰河东节度使，其统有大同、横野、岢岚三军，云州守捉使属焉。
其三曰河北幽州节度使，其统有经略、平卢、静塞、威武、清夷、横海、高阳、唐兴、恒阳、北平十军，安东镇守、渝关守捉、北平守捉三使属焉。
其四曰河西节度使，其统有赤水、大斗、建康、玉门、墨离，豆卢六军，新泉守捉、甘州守捉、肃州镇守三使属焉。
其五曰陇右节度使；其统有临洮、河源、白水、安人、积石、莫门、振武七军，平夷、五门、富耳、蓝州、平戎、绥和五守捉使皆属焉。
其六曰剑南节度使，其统有昆明军、松州·当州防御、邛郏守捉、姚·巂州经略四使属焉。
其七曰碛西节度使，其统有安西、疏勒、于阗、焉耆，为四镇经略使，又有伊吾、瀚海二军，西州镇守使属焉。
其八曰岭南节度使，其统有广、桂、邕、容、安南等五府经略使。若诸州在节度内者，皆受节度焉。其福州经略使、登州平海军则不在节度之内。

凡亲王总戎则曰元帅，文、武官总统者则曰总管。以奉使言之；则曰节度使，有大使焉，有副大使焉，有副使焉，有判官焉。若大使加旌节以统军，置木契以行动。

凡镇皆有使一人，副使一人，万人已上置司马、仓曹·兵曹参军各一人；五千人已上，减司马。凡诸军、镇每五百人置押官一人，一千人置子总管一人，五千人置总管一人。凡诸军、镇使·副使已上皆四年一替，总管已上六年一替，押官随兵交替。（副使、总管取折冲动已上官充，子将已上取果毅已上充。）

凡诸军、镇大使·副使已下皆有傔人、别奏以为之使：大使三品已上，傔二十五人，别奏十人；（四品、五品傔递减五人，别奏递减二人。）副使三品已上，傔二十人，别奏八人；（四品、五品傔递减四人，别奏递减二人。）总管三品已上，傔十八人，别奏六人。（四品、五品傔递减三人，别奏递减二人。）子总管四品已上，傔十一人，别奏三人。（五品、六品傔递减二人，别奏递减一人。）若讨击、防御、游奕使·副使，傔准品各减三人，别奏各减二人；总管及子总管，傔准品各减二人，别奏各减一人。若镇守已下无副使，或隶属大军、镇者，使已下傔、奏并四分减一。所补傔、奏皆令自召以充。（若府·镇·戍正员官及飞骑、三卫卫士、边州白丁，皆不在取限。）

</text>

</doc>