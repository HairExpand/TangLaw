【户部·户部司】

凡京畿充奉陵县及诸陵墓及庙邑户，各有差降焉。桥陵尽以奉先；献陵以三原，昭陵以醴泉，乾陵以奉天，定陵以富平，各三千户。

若献祖、懿祖二陵，各置洒扫三十人；兴宁、永康二陵各置一百人，恭陵亦如之。隐太子及章怀、懿德、节愍、惠庄、惠文、惠宣等七陵各置三十人，诸亲王墓各置十人，诸公主墓各置五人。周文帝、隋文帝陵各置二十人，周、隋诸帝陵各置十人。（皆取侧近下户充，仍分作四番上下。）

凡内外职事官葬者，一品给营墓夫一百人，以二十人为差，至五品二十人。（人别役十日。）

凡太山天齐王置守庙三百户，亳州玄元皇帝庙置三十户。（其亳州户每户营田十亩，以充祠祭等用。）

【陵署】

凡朔望、元正、冬至、寒食，皆修享于诸陵。若桥陵，则日献羞焉。

凡功臣、密戚请陪陵葬者听之，以文武分为左右而列。（坟高四丈已下。三丈已上。）
若父、祖陪陵，子、孙从葬者，亦如之。（若宫人陪葬，则陵户为之成坟。凡诸陵皆置留守，领甲士，与陵令相左右。兆域内禁人无得葬埋，古坟则不毁。）

