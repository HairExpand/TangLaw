<h2>卤簿</h2>

【鼓吹署】

凡大驾行幸，卤簿则分前、后二部以统之。（前部：扛鼓十二，夹金钲十二；次大鼓一百二十；次长鸣一百二十；次铙鼓十二，夹歌、箫、笳各二十四；次大横吹一百二十，节鼓二，夹笛、箫、觱篥、笳、桃皮觱篥各二十四；次扛鼓十二，夹金钲十二；次小鼓一百二十；次中鸣一百二十；次羽葆鼓十二，夹歌、箫、笳各二十四。后部：羽葆鼓十二，夹歌、箫、笳各二十四；次铙鼓十二，夹歌、箫、笳各二十四；次小横吹一百二十，夹笛、箫、觱篥、笳、桃皮觱篥各二十四。大驾鼓吹并朱漆画，大鼓、小鼓加金镯，羽葆鼓、铙鼓、节鼓皆五彩重盖，其羽葆鼓仍饰以羽葆。长鸣、中鸣、大·小横吹五彩衣幡，绯掌，画交龙五采脚；大角幡亦如之。大鼓、长鸣、大横吹、节鼓及横吹后笛、箫、觱篥等工人服皆绯地苣文袍、裤及帽，金钲、扛鼓、小鼓、中鸣、小横吹及横吹后笛、箫、觱篥、笳、桃皮觱篥等工人服并青地苣文袍、裤及帽，羽葆鼓、铙鼓及歌、箫、笳工人服并武弁、朱褠衣、革带，大角工人平巾帻、绯衫、白布大口裤。其鼓吹主帅服与大角同，以下主帅服亦准此也。）
法驾则三分减一，小驾则减大驾之半。

皇太后、皇后出，则如小驾之制。

凡皇太子鼓吹亦有前、后二部。（前部则扛鼓、金钲各二；次大鼓三十六；次长鸣三十六，铙鼓二、箫、笳各六；次扛鼓、金钲各二；次小鼓三十六；次中鸣三十六。后部则铙吹一部：铙鼓二，夹箫、笳各六；横吹一部：横吹十，节鼓一，夹笛、觱篥、箫、笳各五。大鼓、小鼓无金镯、羽葆，长鸣、中鸣、大横吹五彩衣皤，绯掌，画蹲豹五彩脚；余并同上。）

亲王已下，亦各有差。（亲王鼓吹：扛鼓、金钲各一，次大鼓十八，次长鸣十八，次扛鼓、金钲各一，次小鼓十、中鸣十。后部，铙吹一部：铙鼓一，夹箫、笳各四；次横吹一部：横吹六，节鼓一，夹笛、箫、觱篥、笳各四。第一品鼓吹：扛鼓、金钲各一，大鼓十六，长鸣十六；铙吹一部：铙一，箫、笳各四；横吹一部：横吹六，节鼓一，笛、箫、觱篥、笳各四。二品鼓吹：扛鼓、金钲各一，大鼓十四；铙吹一部：铙一，箫，笳各二，横吹一部：横吹四，笛、箫、觱篥、笳各一。三品鼓吹减二品大鼓之四，横吹之二。四品鼓吹又减大鼓之二，而去其横吹。一品已下、三品已上鼓吹并朱漆；铙及节鼓、长鸣、大横吹五彩衣幡，绯掌，画蹲豹五彩脚；大角幡亦如之。其大鼓、长鸣、大笛，横吹、节鼓及横吹后笛、箫、觱篥、笳等工人服绯䌷帽，赤布裤褶；金钲、扛鼓工人服青䌷帽，青布裤褶；铙鼓、箫、笳工人服武弁，朱褠衣，革带；大角工人服平巾帻，绯衫，白布大口挎。四品铙鼓及箫、笳工人衣服同三品，余鼓皆绿沈；金钲、扛鼓、大鼓工人服青䌷帽，青布裤褶。凡钲、鼓并列于道，左鼓、右钲。大驾之钲、鼓皆加八角紫伞，皇太子之钲、鼓加六角紫伞，王公已降加四角青伞。）

凡大驾行幸有夜警晨严之制。
大驾夜警十二曲，中警七曲，晨严二通。
皇太子夜警九曲，公卿已下夜警七曲，晨严并三通。
夜警众一曲，转次而振。
晨严之曲，第一曰《元驎合逻》，第二曰《元驎他固夜》，第三曰《元驎跋至虑》。

凡大驾卤簿一千八百三十八人，分为二十四队，列为二百一十四行；小驾卤簿一千五百人，分为二十四队，列为一百二十行；东宫卤簿六百二十四人，分为九队，列为三十一行。）

<h2>天子之车</h2>

【乘黄署】

乘黄令掌天子车辂，辨其名数与驯驭之法。

凡乘舆五辂：（《周礼》："巾车氏掌王五辂。"有玉、金、象、革、木之制。至秦，唯乘金根车。汉承秦制，以为乘舆。晋武帝始备五辂，为天子法车。宋、齐、梁、陈相因不绝。后魏五辂各依方色，并驾五马。后周设六官，置司辂之职。皇帝之辂十有二等：一曰苍辂，二曰青辂，三曰朱辂，四曰黄辂，五曰白辂，六曰玄略，七曰玉辂，八曰碧辂，九曰金辂，十曰象辂，十一曰革辂，十二曰木辂。后阅视武库，得魏旧物，有乾象辇，驾二十四马；又有大楼辇车，驾二十牛；又有象辇，初驾二象，后以六驼代之，皆魏天兴中之所制也。宣帝以来，皆服御之，兼以赐皇后。隋开皇元年，以魏、周舆辇非古之制，皆废毁，改造五辂也。）
一曰玉辂，祭祀、纳后则乘之；
二曰金辂，飨射、郊征还、饮至则乘之；
三曰象辂，行道则乘之；
四曰革辂，巡狩、临兵事则乘之；
五曰木辂，田猎则乘之。

凡玉辂青质，以玉饰诸末，驾六苍龙；
金辂赤质，以金饰诸末，驾六赤骝；
象辂黄质，以黄饰诸末，驾六黄骝；
革辂白质，挽之以革，驾六白骆；
木辂黑质，漆之，驾六黑骝也。
五辂皆重舆，左青龙，右白兽，金凤翅，画苣文鸟兽；黄屋，左纛，金凤一，在轼前；十二銮，在衡；二铃，在轼；龙辀前设鄣尘；青盖三层，里黄，绣饰，上设博山方镜，下圆镜。

树羽轮，金根、朱班、重牙；左建旗十有二旒，皆画升龙，其长曳地，青绣绸杠；右载闟戟，长四尺，广三尺，黻文，旗首金龙，头衔锦结绶及緌带，垂铃；金鍐、方釳，插翟尾五焦；镂锡，鞶缨十二就。旌旗、盖、鞶、缨皆从辂质。耕根车青质，三重盖，余如玉辂。安车金饰；重舆曲壁；八銮在衡；紫油通幰，紫油纁朱里，朱丝络网，朱鞶缨，朱覆发具络。四望车制同安车，金饰；八銮在衡；青油通幰，青油纁朱里，朱丝络网。（大驾，则太仆卿驭；五辂驾士各三十二人，并平巾帻、青衫、大口裤；千牛将军一人陪乘。）

五辂皆有副车。（按：蔡邕《独断》云："五格之外，复设五色安车、立车各一乘，皆驾四马，是为五时副车。"故张良击始皇，中副车。魏志云："天子命太祖驾金根，六马，设五时副车。"江左乃阙，至梁始备。隋开皇十四年始造五辂及副，皇朝因之。）
又有指南车、（崔豹《古今注》云："指南车，旧说云周公所作也。周公理致太平，越裳氏重译来献，使者迷其归路，周公锡以軿车五乘，皆为司南之制，使越裳氏载之，周年而至其国。故常为先导，示服远人，而正四方也。"秦、汉其制无闻。后汉张衡始复创造，汉末丧乱，其法不存。沈约《宋书》云："魏明帝始令博士马钩造之，晋乱又亡。石虎使解飞、姚兴使令狐生又造，宋武平关中，得之。其制如鼓车，设木人于车上，举手指南。车骤回转，所指微差。"至齐，祖冲之又造之。历梁、陈、隋，无所变改，皇朝因之。驾四马，正道，先启而行。匠一人，驾士十四人。）
记里鼓车、（崔豹《古今注》云："车上为二层，皆有木人执槌。行一里，下一层击鼓；行十里，上一层击镯。亦名大章车，所以识道里也。"）白鹭车、（《隋志》名鼓吹车。上施层楼，楼上有翔鹭栖焉。）
鸾旗车、（《晋志》云："鸾旗车，先格所载也。鸾旗者，谓析羽旄而编之，十二旒，列系幢傍也。"）
辟恶车、（崔豹《古今注》云："秦制也，桃弓、苇矢，所以禳祓不祥。"太卜令一人在车，执弓箭，平巾帻、绯祢裆、大口裤。）
皮轩车、（《晋志》："以兽皮为轩。"左金吾卫队正一人在车，执弩，服同太卜令。自指南车皆驾四马，正道，匠一人，驾士一十四人。）
耕根车、（《晋志》云："建赤旗十有二旒，天子亲耕所乘也。一名芝车，一名三盖车。置耒耜于轼上。"驾六马，驾士三十二人。）安车、（《晋·舆服志》云："座乘谓之安车，倚乘谓之立车，各一乘，名五时车，俗谓之五帝车。"驾四马，驾士二十四人。）
四望车、（《晋志》云："阳遂四望、穗窗、皂轮、小形车，驾牛。"《晋中朝大驾卤簿》曰："御四望车，驾牛，中道。"皇朝驾四马也。）
羊车、（《周迁舆服杂事》曰："羊车，一名辇车，其上如轺，伏兔箱，漆画轮轭。小儿衣青布裤褶，紫碧〈木攀〉青耳屩，五辨鬓，数人引之，今代名为羊车小史。而汉代或以人牵，或以驾果下马。"《晋志》曰："武帝乘羊车于后宫，恣意所之，宫女挂竹叶、杨条，候帝之来。"）
黄钺车、（崔豹《古今注》云："黄钺，三代通用以断斩，今以黄钺为乘舆之饰。武王以黄钺斩纣，故王者以为戒。"驾二马，左武卫队正一人在车执之，武弁、朱衣、革带。驾士一十二人。）
豹尾车，（崔豹《古今注》云："豹尾车，周制也，所以象君子豹变。尾，言谦也。古军正建之，今唯乘舆得建焉。"《汉书》曰："成帝以幸姬赵飞燕置属车间豹尾中。"驾二马，右武卫队正一人在车执之，武弁、朱衣、革带。驾士十二人也。）

属车一十有二，（属车一曰副车，一曰贰车，一曰佐车。汉因秦制：大驾属车八十一乘，行则中央、左、右分之；法驾属车三十六乘，最后车悬豹尾，皆皂盖、朱里。蔡邕《独断》曰："古者，诸侯贰车九乘。秦灭九国，兼其车服，故为八十一乘。溪武祠太乙、甘泉皆尽用之，明帝上原陵又用之。法驾三十六乘，小驾一十二乘。"大业初，备八十一乘；三年，帝嫌其多，问阎毗，毗曰："此起于秦，遂为后式。宋孝建时，议准旗旒之数，设十二乘。今宪章往古，大驾依秦，法驾依汉，小驾依宋。"帝曰："大驾宜三十六，法驾宜用十二，小驾除之可也。"皇朝因之，置十二乘，驾牛，驾士各八人。自指南车驾士皆平巾帻、绯衫、大口裤，唯耕根车青衫，羊车服则殊也。）
大驾则用之。若法驾，则减五副车、白鹭、辟恶、安车、四望车，四分属车之一，余同大驾。
若小驾，又减象辂、革辂、木辂、指南车、记里鼓车、鸾旗、皮轩、耕根、羊车、属车、黄钺、豹尾等车，余同法驾。
若有大礼，则以所御之辂进内；既事，则受而藏之。

<h2>皇后之车</h2>

【内侍省·内仆局】

凡皇后之车有六：
一曰重翟，受册、从祀、享庙则供之。（青质，金饰诸末；朱轮，金根、朱牙；其箱饰以重翟羽；青油通幰，青油纁朱裹，朱丝络网，绣紫络带，绣紫帷；八鸾在衡；镂锡鞶缨十有二就；金钲方釳，插翟尾；朱总；驾苍龙。皆隋所制，皇朝因之。）
二曰厌翟，公桑则供之。（赤质，金饰诸末；轮书朱牙；其箱饰以次翟羽；紫油通幰，紫油纁朱裹，朱丝络绸，红锦络带，红锦帷；余如重翟；驾赤骝。内命妇一品已下以次乘之。）
三曰翟车，归宁则供之。（黄质，金饰诸末；轮画朱牙；其车侧饰以翟羽；黄油通幰，黄油须纁黄裹，白红锦络带，白红锦帷，朱丝络绸；余如重翟；驾黄骝。诸鞶缨之色，皆从车质也。）
四曰安车，临幸则供之。（赤质，金饰；紫油通幰，紫油纁朱裹，锦惟，锦络带，朱丝络网；驾四马。）
五曰四望车，拜陵、临吊则供之。（朱质，青油通幰，青油纁朱裹，织成帷，锦络带，朱丝络网；驾赤骝。）
六曰金根车，常行则供之。（朱质；紫油通幰，紫油纁朱裹，织成帷，锦络带，朱丝络纲。）
（周礼："王后五辂：一、重翟，二、厌翟，三、安车，四、翟车，五、辇车。"司马彪《续汉志》："皇后法驾，御重翟金根车，交络帷裳；非法驾，乘紫罽軿车，云桢画辀，黄金涂，驾三马。贵人油画拼车。"魏因之。《晋舆服志》："皇后法驾，乘重翟羽盖金根车，驾青骆，青帷裳，云处画斡；常乘，画轮车；先蚕，乘油盖画云母车，驾六騩马，油画两辕安车为副，金薄石山耕车、紫绛罽軿车为副。"晋令："三贵人曲盖，九嫔直盖，皆信幡。"宋、齐、梁、陈略同。后魏皇后从祭御金根车，亲桑御云母车，驾四马；归宁御紫罽车，游行御安车，吊问御绀罽軿车，驾三马。内命妇一品乘油色朱络网车，车、牛饰用金涂及纯银；二品、三品乘卷通幰车；四品乘偏幰车。北齐因之。后周皇后车十二等：重翟以从祀、享，厌翟以祭阴社，翟辂以采桑，翠辂以从见宾客，雕辂以归宁，篆辂以临道法门，皆锡面、朱总、金钩；苍辂、青辂、朱辂、黄辂、白·玄等辂，五时出入则供之，制同皇帝。三妃之辂九：篆辂、朱辂、黄·玄·白等辂，皆勒面、缋总；夏篆、夏缦、墨车、栈车、辂车，皆雕面、惊总。三〈女弋〉自朱辂而下，六嫔自黄辂而下，上媛自玄辂而下，下媛自夏篆而下也。）

<h2>王公以下之车</h2>

【车府署】

车府令掌王公已下车辂，辨其名数及驯驭之法。

凡王公已下车辂：
一曰象辂，（象辂以象饰诸末；朱班轮；八銮在衡；左建旗，画龙，一升一降；右载闟戟。）
二曰革辂，（革辂以革饰诸末，左建通帛为旃，余同象辂。）
三曰木辂，（木辂以漆饰之，余同革辂。三辂皆朱质，朱盖，朱旗旃。一品九旒，二品八旒，三品七旒，四品六旒，其鞶缨就数亦如之。）
四曰轺车。（轺车，曲壁、青通幰、碧里也。）

凡春秋二时谒陵、册命王公及内外职事四品已上拜官、正·冬朝会、婚葬、奉使，皆视其品秩而给之：亲王以象辂，三品已上以革辂，五品已上以木辂。京县令以轺车，道大驾及初上给之。其婚葬则从京官三品已上给其驭。（给驾士：亲王十有八，一品十有六，二品十有四，各驾以马、骆四，辂车一；三品十有二，四品、五品十，京县令六也。）

