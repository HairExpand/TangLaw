<html>

<meta charset="utf-8"/>
<title>诸铸钱监</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>诸铸钱监</h1>
<hr/>

<main>
<div class="text"><p>绛州三十炉，杨、宣、鄂、蔚各十炉，益、邓、郴各五炉，洋州三炉，定州一炉。</p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th></tr></thead><tbody><tr><td>监</td><td>一人</td><td>州府都督、刺史判之</td></tr><tr><td>副监</td><td>一人</td><td>上佐判之</td></tr><tr><td>丞</td><td>一人</td><td>判司判之</td></tr><tr><td>监事</td><td>一人</td><td>参军及县尉知之</td></tr><tr><td>录事</td><td>一人</td><td>土人为之</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>三人</td></tr><tr><td>史</td><td>四人</td></tr><tr><td>典事</td><td>五人</td></tr></tbody></table><h5>监</h5><p>监各一人。</p><p>《周礼》："泉府上士四人，掌市之征布。"又："司市以商贾阜货而行布，以泉府同货而敛赊。国凶荒紥丧，则市无征而作布。"郑玄云："市不税，为民乏困也。金、铜无凶年，因物贵，大铸泉以饶民。"布及泉，谓钱也。《汉书食货志》曰："太公为周立九府圜法。钱圜函方，轻重以铢，故货实于金，利于刀，流于泉，布于布，束于帛。周景王铸大钱，文曰'宝货'，肉好皆有周郭。秦兼天下，铜钱文曰'半两'，重如其文。汉兴，以秦钱重难用，令人铸榆荚钱。文帝以钱益轻，更铸四铢钱，文为'半两'，除《盗铸钱令》，使民放铸。及武帝初，铸三铢钱，重如其文，禁人盗铸。有司言三铢钱轻，更请郡国铸五铢钱，文曰'五铢'，周郭其质。又以人多奸铸，令京师铸官赤仄，一当五。其后赤仄钱又废。于是，悉禁郡国毋铸钱，专令上林三官铸钱。自武帝元狩五年三官初铸五铢钱，至平帝元始中，成钱二百八十亿万余。王莽变汉制，始造大钱，径寸二分，重十二铢，文曰'大钱五十'；后又多所改作。"及公孙述于蜀铸钱，人不便之，故谣曰："黄牛白腹，五铢当复。"后汉光武除王莽所造，复五铢钱。灵帝铸四出钱。魏初专以粟、帛为货，明帝复立五铢钱，至西晋不改。吴孙权铸大钱一当五百文，又铸一当千钱。蜀刘备铸一直百钱。东晋沈充铸小钱，谓之"沈郎钱"。宋文帝又铸四铢钱，体完厚。孝武帝四铢，形小薄。废帝铸二铢，谓之耒子钱；又有綖环钱，贯之以缕，入水不沈。南齐亦用四铢。梁武帝乃铸二种钱：肉好周郭，文曰"五铢"，重如其文；又除肉郭，谓之女钱。百姓私用古钱，有直百五铢、女钱、太平百钱、定平一百、五铢稚钱、五铢对文等号，轻重不一。普通中，议罢铜钱，铸铁钱。陈初，有梁末两柱及鹅眼钱，时杂用之；文帝改铸五铢，宣帝又铸大货六铢。后魏太和十九年铸钱，文曰"太和五铢"；永安二年改铸，文曰"永安五铢"。东魏齐文襄以钱文"五铢"，名须称实，一文重五铢，计百钱重一斤四两二十铢。北齐文宣帝铸常平五铢，重如文。周武帝铸布泉钱，以一当五，与五铢并行；建德中，复铸五行大布，一当十。宣帝又铸永通万国，以一当千。隋高祖以天下钱货不等，更铸新钱，背面肉好，皆有周郭，文曰"五铢"，重如其文，每一千重四斤二两。自汉至隋，虽时或轻重，皆用五铢。皇朝武德中，悉除五铢，更铸开通元宝钱。乾封初，又铸乾封泉宝钱，寻废。开元中，以钱滥恶，江、淮间尤甚，有敕禁断，令御史往江、淮间收敛，纳官镕之。其求稍广，州县恐共钱数不充，随以好钱继之，自是，百姓财币耗损，御史坐是左迁。旧法每一千重六斤四两，近所铸者多重七斤，钱文本欧阳询所书。钱官，汉氏初属少府，后属水衡；后汉属司农；魏、晋已下，或属少府，或属司农。皇朝少府置十炉，诸州亦皆属焉。及少府罢铸钱，诸州遂别。今绛州三十炉，杨、宣、鄂、蔚各十炉，益、邓、郴各五炉，洋州三炉，定州一炉。</p><p>诸铸钱监以所在州府都督、刺史判之。</p><h5>副监</h5><p>副监一人，上佐判之。</p><h5>丞</h5><p>丞一人，判司判之。</p><h5>监事</h5><p>监事一人，参军及县尉知之。</p><h5>录事、府、史</h5><p>录事、府、史，土人为之。</p></div>
</main>
</div>
</body>

</html>