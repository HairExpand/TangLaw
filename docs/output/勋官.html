<html>

<meta charset="utf-8"/>
<title>勋官</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>勋官</h1>
<hr/>

<main>
<div class="text"><table class=" table table-bordered"><caption>勋官</caption><thead><tr><th>转</th><th>勋位</th><th>比品</th></tr></thead><tbody><tr><td>十二转</td><td>上柱国</td><td>正二品</td></tr><tr><td>十一转</td><td>柱国</td><td>从二品</td></tr><tr><td>十一转</td><td>柱国</td><td>从二品</td></tr><tr><td>十转</td><td>上护军</td><td>正三品</td></tr><tr><td>九转</td><td>护军</td><td>从三品</td></tr><tr><td>八转</td><td>上轻车都尉</td><td>正四品</td></tr><tr><td>七转</td><td>轻车都尉</td><td>从四品</td></tr><tr><td>六转</td><td>上骑都尉</td><td>正五品</td></tr><tr><td>五转</td><td>骑都尉</td><td>从五品</td></tr><tr><td>四转</td><td>骁骑尉</td><td>正六品</td></tr><tr><td>三转</td><td>飞骑尉</td><td>从六品</td></tr><tr><td>二转</td><td>云骑尉</td><td>正七品</td></tr><tr><td>一转</td><td>武骑尉</td><td>从七品</td></tr></tbody></table><p>凡勋十有二等：
十二转为上柱国，比正二品；（柱国，楚官也。项梁为楚上柱国，又陈婴为上柱国，又蔡赐为上柱国。至西魏之末，始置柱国，用旌戎秩。时陇西郡公李讳、广陵王元欣、赵郡公李弼、河内郡公独孤信、南阳公赵贵、常山公于谨、彭城公侯莫陈崇与周太祖为八柱国。至后周建德四年，初置上大将军、上开府仪同三司、开府仪同三司、上仪同三司、仪同三司、上柱国、柱国之秩，以赏勤劳。始以齐王宪、蜀公尉迟迥为上柱国是也。隋高祖受命，又采后周之制，置上柱国为从一品，柱国为正二品，上大将军从二品，大将军正三品，上开府仪同三司从三品，开府仪同三司正四品，上仪同三司从四品，仪同三司正五品，大都督正六品，帅都督从六品，都督正七品，总十一等，以酬勤劳。皇朝改以勋转多少为差，以酬勋秩。）
十一转为柱国，比从二品；（战国时，楚有柱国昭阳，楚、汉之际，共敖为柱国也。）
十转为上护军，比正三品；
九转为护军，比从三品；（秦有护军都尉。汉高祖以陈平为护军中尉，尽护诸将。文帝时，韩安国为护军将军。平帝元始元年，更名护军都尉为护军。魏武帝以牵招为中护军将军。晋中护军将军、护军将军等并银章、青绶，武冠，绛朝服，品第四。宋、齐、梁、陈并有护军将军、中护军之职。梁武庐江置镇蛮护军，武陵置安远护军。皇朝采之，为勋官品职。）
八转为上轻车都尉，比正四品；
七转为轻车都尉，比从四品：（汉武帝以公孙贺为轻车将军。汉又有轻车校尉。梁、陈、后魏、北齐、隋皆有轻车将军。）
六转为上骑都尉，比正五品；
五转为骑都尉，比从五品；（汉武帝置骑都尉。《汉书》云："拜李陵为骑都尉。"更始时，谣曰："烂羊胃，骑都尉。"晋、宋、齐、梁、陈、隋并有其名。）
四转为骁骑尉，比正六品；
三转为飞骑尉，比从六品；
二转为云骑尉，比正七品；
一转为武骑尉，比从七品。（隋文帝置骁骑、飞骑、云骑、武骑尉，为文散阶，皇朝采为勋品。）</p><p>凡勋官十有二等，（并载於司勋之职。）皆量其远迩以定其番第，（五百里内五番，一千里内七番，一千五百里内八番，二千里内十番，二千里外十二番，各一月上。每上或分配诸司。上州及都督府番别各听留六十人，中州四十五人，下州三十五人，分配监当城门、仓库，亦量於数内通融配给。当州人少者，任取五十已上、五十九已下及轻疾丁充，并五番，上皆一月。）五品已上四年，七品已上五年，多至八年，年满简送吏部，不第者如初。无文，听以武选。</p></div>
</main>
</div>
</body>

</html>