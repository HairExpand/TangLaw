<html>

<meta charset="utf-8"/>
<title>丧葬</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>丧葬</h1>
<hr/>

<main>
<div class="text"><h2>帝陵</h2><p>凡京畿充奉陵县及诸陵墓及庙邑户，各有差降焉。桥陵尽以奉先；献陵以三原，昭陵以醴泉，乾陵以奉天，定陵以富平，各三千户。</p><p>若献祖、懿祖二陵，各置洒扫三十人；兴宁、永康二陵各置一百人，恭陵亦如之。隐太子及章怀、懿德、节愍、惠庄、惠文、惠宣等七陵各置三十人，诸亲王墓各置十人，诸公主墓各置五人。周文帝、隋文帝陵各置二十人，周、隋诸帝陵各置十人。（皆取侧近下户充，仍分作四番上下。）</p><p>凡内外职事官葬者，一品给营墓夫一百人，以二十人为差，至五品二十人。（人别役十日。）</p><p>凡太山天齐王置守庙三百户，亳州玄元皇帝庙置三十户。（其亳州户每户营田十亩，以充祠祭等用。）</p><h2>丧葬</h2><p>凡内外职事五品已上在两京薨、卒，及身死王事，将葬，皆祭以少牢，三品已上赠以束帛，一品加乘马。
既引，又遣使赠于郭门之外，皆以束帛，一品加璧。（致仕薨、卒，并依职事见任之法。）</p><p>凡百官葬礼皆有轜车、引、披、铎、翣、明器、方相、魌头之制，皆载于鸿胪之职焉。
碑碣之制，五品已上立碑；（螭首龟跃，趺上高不过九尺。）
七品已上立碣；（圭首方趺，趺上高不过四尺。）
若隐沦道素，孝义著闻，虽不仕，亦立碣。凡石人、石兽之类，三品已上用六，五品已上用四。（凡德政碑及生祠，皆取政绩可称，州为申省，省司勘覆定，奏闻，乃立焉。）</p></div>
</main>
</div>
</body>

</html>