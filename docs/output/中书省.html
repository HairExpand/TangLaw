<html>

<meta charset="utf-8"/>
<title>中书省</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>中书省</h1>
<hr/>

<main>
<div class="text"><h2>中书司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>中书令</td><td>二人</td><td>正三品</td><td>掌军国之政令，缉熙帝载，统和天人</td></tr><tr><td>中书侍郎</td><td>二人</td><td>正四品上</td><td>掌贰令之职，凡邦国之庶务，朝廷之大政，皆参议焉</td></tr><tr><td>中书舍人</td><td>六人</td><td>正五品上</td><td>掌侍奉进奏，参议表章</td></tr><tr><td>主书</td><td>四人</td><td>从七品上</td><td>-</td></tr><tr><td>主事</td><td>四人</td><td>从八品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>令史</td><td>二十五人</td><td>-</td></tr><tr><td>书令史</td><td>五十</td><td>-</td></tr><tr><td>传制</td><td>十人</td><td>-</td></tr><tr><td>亭长</td><td>十八人</td><td>-</td></tr><tr><td>掌固</td><td>二十四人</td><td>-</td></tr><tr><td>修补制敕匠</td><td>五十人</td><td>-</td></tr><tr><td>掌函</td><td>二十人</td><td>-</td></tr><tr><td>掌案</td><td>二十人</td><td>-</td></tr></tbody></table><h5>中书令</h5><p>中书令二人，正三品。</p><p>《周官》："内史掌王之八柄，掌书王命。"盖中书之任也。汉中书谒者令、丞属少府。自武帝游宴后庭，故用宦者。司马迁被腐刑之后为中书令，即其任也。不言"谒者"，省文也。宣帝时任中尚书官弘恭、石显，皆宦者，恭为令，愿为仆射。元帝即位，恭死，愿代为中书令。元帝以中人无外党，遂委以政事，事无大小，皆因决白、贵幸倾朝，公卿已下畏之，重足一迹。成帝改中书谒者令曰中谒者令，罢中书宦官，更以士人为之。《汉旧仪》云："领赞尚书出入奏事，秩千石。"后汉省。献帝时，魏武为魏王，置秘书令，典尚书奏事，此又中书之任也。魏黄初，改秘书令典尚书奏事为中书令，又置监与令各一人，秩并千石，以秘书左丞刘放为中书监，右丞孙资为中书令，二人用事，权自此重矣。魏制监右于令，故孟康自中书令迁中书监，时以为美也。魏中书典尚书奏事，若密诏下州郡及边将，则不由尚书。晋氏监、令并第三品，秩千石，铜印、墨绶，进贤两梁冠，绛朝服，佩水苍玉，轺车。监、令掌赞诏命，记会时事，典作文书。旧尚书并掌诏奏，既有中书官，而诏悉由中书也。故荀勖从中书监为尚书令，人贺之，乃发恚曰："夺我凤皇池，何贺之有？"东晋朝更重其职，多以诸公领之。中兴之后，以中书之任并入散骑省，后复置之。宋、齐置监、令，品秩并同晋氏。梁监增秩至中二千石，令秩增二千石，监、令并增至二品；后定十八班，监班第十五，令班第十三信。陈氏监、令品秩依梁；中书分为二十一局，各掌尚书诸曹，总国机要，而尚书唯听受而已。后魏置监、令各一人。孝文初，定命中书监正第一品，中书令正第二品中；太和末，监从第二品，令正第三品。北齐依魏。后周依《周官》，春官府置内史中大夫二人，掌王言，盖比中书监、令之任；后又增为上大夫。隋氏改中书省为内史省，置内史省监、令各一人；寻废监，置令二人，正第三品。文帝废三公府寮，令中书令与侍中知政事，遂为宰相之职。炀帝十二年，改为内书省，武德初，为内史省；三年，改为中书省。龙朔二年，改省为西台，令为右相；咸亨元年复旧。光宅二年，改中书为凤阁，令为内史；神龙元年复旧。开元元年改为紫微令，五年复旧。</p><p>中书令之职，掌军国之政令，缉熙帝载，统和天人。入则告之，出则奉之，以厘万邦，以度百揆，盖以佐天子而执大政者也。</p><p>凡大祭祀群神，则从升坛以相礼；享宗庙，则从升阼阶；亲征纂严，则使戒敕百寮。册命亲贤，临轩则使读册；若命之于朝，则宣而授之。</p><p>凡册太子，则授玺、绶。凡制诏宣传，文章献纳，皆授之于记事之官。（武德、贞观故事，以尚书省左、右仆射各一人及侍中、中书令各二人为知政事官。其时，以他官预议国政者，云"与宰相参议朝政"，或云"平章国计"，或云"专典机密"，或"参议政事"。贞衬十七年，李绩为太子詹事，特诏同知政事，始谓"同中书门下三品"。自是，仆射常带此称；自余非两省长官预知政事者，皆以为此为名。永淳中，始诏郭正一、郭待举、魏玄同等与中书门下同承受进止平章事。自天后已后，两省长官及同中书门下三品并平章事焉宰相；其仆射不带"同中书门下三品"者，但厘尚书省而已。总章二年，东台侍郎张文瑾、西台侍郎戴至德等始以"同中书门下三品"著之入衔，自是相承至今。永淳二年，黄门侍郎刘齐贤知政事，称"同中书门下平章事"；自后，两省长官及他官执政未至侍中、中书令者，皆称"同中书门下平章事"也。）</p><h5>中书侍郎</h5><p>中书侍郎二人，正四品上。</p><p>按《环济要略》：汉置中书，掌密诏，有令、仆、丞、郎。《汉旧仪》云："置中书领尚书事，掌匈奴营部一郎，民曹一郎，谒者一郎。"魏黄初，中书置监、令，又置通事郎，次黄门郎，即中书侍郎在任也。《魏志》："明帝诏举中书郎，谓卢毓曰：'得人与否，在卢生耳。'"又："司马宣王辞王伯与，擢为中书侍郎。"则其名起于魏氏。《晋令》："中书侍郎四人，品第四，给五时朝服，进贤一梁冠。"晋氏每一郎入直西省，专掌诏草，更直省五日；从驾，则正直从，次直守。东晋又改为通事郎，寻复旧。宋、齐并同晋氏。梁功高者一人主直内事，秩千石，班第九。陈依梁。后魏置四人，初，正第四品上；太和末，从第四品上。北齐因之。后周依周官，春官府置小内史下大夫二人，盖比中书侍郎之任也。隋初改为内史省侍郎，置四人，正第四品下；炀帝三年减二员，十二年改为内书侍郎。皇朝改为内史侍郎。武德三年改为中书侍郎，龙朔、咸亨、光宅、神龙、开元并随省改复。</p><p>中书侍郎掌贰令之职，凡邦国之庶务，朝廷之大政，皆参议焉。</p><p>凡监轩册命大，令为之使，则持册书以授之。（若自内册，则以册书授使者。册后则奉琮、玺及绶，册太子则奉玺、绶，皆以授使者。）</p><p>凡四夷来朝，临轩则受其表疏，升于四阶而奏之；若献贽币弊则受之，以授于所司。</p><h5>中书舍人</h5><p>中书舍人六人，正五品上。</p><p>魏氏中书置通事一人，掌呈奏案章，《魏志》云"明帝时有通事刘泰"是也。高贵乡公正始中改为通事舍人，寻又改为通事侍郎，则犹兼侍郎之任也。《晋书百官志》云："晋初，中书舍人、通事各一人，至东晋合为一职，谓之通事舍人，专掌呈奏。后复省之，而以侍郎兼其职。"《晋令》："中书通事舍人品第七。绛朝服，武冠。"宋初又置通事舍人四人，品秩同晋氏，入直合内，出宣韶命，而侍郎之任轻矣。齐武永明初，中书通事舍人四人，各住一省，时谓之"四户"，既总重权，势倾天下。会荧惑入太微，太史奏宜修祈禳之礼，太尉王俭谓帝曰："天文乖忤，此由四户。"帝纳之，不能改也。梁氏秩四百石，品第八。梁用人殊重，简以才能，不限资地，多以他官兼领，并入合内，专掌中书诏诰，犹兼呈奏之事。故裴子野以中书侍郎、鸿胪卿常兼中书通事舍人，别敕知诏诰。自魏、晋，韶诰皆中书令及中书侍郎掌之，至梁始舍人为之；其后，除"通事"，直曰中书舍人。陈氏置五人，余同梁氏。后魏第六品上，史阙其员。北齐置十人，品同魏氏，并掌诏诰。后周春官府置小史上士二人，比其任也。隋初改曰内史舍人，置八人，专掌诏诰，正第六品上；开皇三年，加从第五品上。炀帝三年减置四人，十二年改曰内书舍人。皇朝改曰内史舍人。武德三年改曰中书舍人，龙朔、咸亨、光宅、神龙、开元并随省改复。</p><p>中书舍人掌侍奉进奏，参议表章。</p><p>凡诏旨、制敕及玺书、册命，皆按典故起草进画；既下，则署而行之。其禁有四：一曰漏泄，二曰稽缓，三曰逢失，四曰忘误，所以重王命也。制敕既行，有误则奏而改正之。</p><p>凡大朝会，诸方起居，则受其表状而奏之；国有大事，若大克捷及大祥瑞，百寮表贺亦如之。</p><p>凡册命大臣于朝，则使持节读册命命之。</p><p>凡将帅有功及有大宾客，皆使以劳问之。</p><p>凡察天下冤滞，与给事中及御史三司鞫其事。</p><p>凡有司奏议，文武考课，皆预裁焉。（按：今中书舍人、给事中每年各一人监考内外官使。其中书舍人在省，以年深者为合老，兼判本省杂事；一人专掌画，谓之知制诰，得食政事之食；余但分署制敕。六人分押尚书六司，凡有章表皆商量，可否则与侍郎及令连署而进奏。其掌画事繁，或以诸司官兼者，谓之兼制诰。）</p><h5>主书</h5><p>主书四人，从七品上。</p><p>周官天官有司书中士四人，郑注云："主计会之簿书。"掌邦国六典、八法、九职，盖比主书之任也。王道秀《百官春秋》："初，晋中书置主书，用武官，宋文帝改用文吏。"齐氏中书置主书令史。梁氏不置。陈氏中书置主书十人，去仿史之名。后魏中书有主书令史八人，从第七品上。北齐十人，从八品上。天保中，文宣躬亲政事，主书令史颇亦受委，并得奏事。文宣曾立看主书令史题署，嫌其迟，语云："但主书，何须复著'令史'二字也。"即以去之。至武成河清初，左丞劾其轧改吏称，皆云文宣口事物，寻属新令初颁，遂去"令史"之字。文宣之代，虽曰委任，用人犹轻。至孝昭、武成，召引才学之士荀士逊、李德林、樊孝廉为之，颇曰清举，犹未有约然子弟屈为此职。隋氏中书主书亦有"令史"字，置十人，正第九品上，用人益轻。炀帝三年改减为四人。皇朝因之，流外入流累转为之。</p><h5>主事</h5><p>主事四人，从八品下。</p><p>魏氏所置。历宋、齐，中书并置主事，品并第八。梁中书令史二人，品第八。陈氏及后魏、北齐并不置。隋初，诸台省并置主事令史，皆正第九品上；炀帝三年，并去令史之名。前代用人皆轻，而隋氏杂用士人为之，故颜慜楚文学名家为内史主事；寻罢士人。皇朝并用流外入流累转为之。《旧令》从九品上，开元二十四年敕进入八品。</p><h5>令史、书令史</h5><p>令史二十五人；书令史五十人。</p><p>魏置中书令史，吕第八。晋氏品第九，宋氏品第八。齐中书令史品第六。梁中书令史八人、书令史十二人，品皆第九。陈氏中书吏不置令史。后魏、北齐中书并有令史。自前代已来，令史皆有品秩，至隋开皇初始降为流外行署。</p><h2>右散骑常侍</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>右散骑常侍</td><td>二人</td><td>从三品</td><td>掌侍奉规讽，备顾问应对</td></tr><tr><td>右补阙</td><td>二人</td><td>从七品上</td><td rowspan="2">掌供奉讽谏，扈从乘舆</td></tr><tr><td>右拾遗</td><td>二人</td><td>从八品上</td></tr><tr><td>起居舍人</td><td>二人</td><td>从六品上</td><td>掌修记言之史，录天子之制诰德音，如记事之制，以纪时政之损益</td></tr><tr><td>通事舍人</td><td>十六人</td><td>从六品上</td><td>掌朝见引纳及辞谢者于殿庭通奏</td></tr></tbody></table><h5>右散骑常侍</h5><p>右散骑常侍二人，从三品。</p><p>故事已详于左省。显庆二年置，龙朔二年改为右侍极，咸亨元年复故。</p><p>右散骑常侍掌如左散骑常侍之职。</p><h5>右补阙</h5><p>右补阙二人，从七品上。</p><p>废置已详门下省左补阙注。</p><p>右补阙、拾遗掌如左补阙、拾遗之职。</p><h5>右拾遗</h5><p>右拾遗二人，从八品上。</p><p>已详左拾遗注。</p><p>右补阙、拾遗掌如左补阙、拾遗之职。</p><h5>起居舍人</h5><p>起居舍人二人，从六品上。</p><p>起居舍人因起居注而名官焉。古者，人君言则右史书之，即其任也。其设官沿革，起居郎注详焉。隋炀帝三年，减内史舍人四员；置起居舍人二人，从第六品上，次内史舍人下，始以虞世南、蔡允恭为之。皇朝因之。贞观二年省，显庆二年又置。龙朔二年改为右史，咸亨元年复故。天授元年又改为右史，神龙元年复故。</p><p>起居舍人掌修记言之史，录天子之制诰德音，如记事之制，以纪时政之损益。（自永徽已后，起居唯得对仗承旨，仗下之后，谋议皆不得预闻。长寿元年，文昌左丞姚璹知政事，以为帝王谟训，不可遂无纪述，若不宜自宰相，史官无从得书，遂表请仗下所言军国政要，即宰相一人专知撰录，号为"时政记"，每月送史馆。自后因循，录付两省起居，使编录焉。）季终，则授之于国史。</p><h5>通事舍人</h5><p>通事舍人十六人，从六品上。</p><p>通事舍人即秦之谒者。《汉书百官表》云："谒者掌宾赞受事，员七十人，秩比六百石；有仆射，秩比千石。"《旧仪》云："谒者有缺，选郎中美须眉大音者补。"《后汉百官志》："和帝时，陈郡何熙为谒者仆射，赞拜殿中，音勋左右。"后汉有常侍谒者五人、谒者三十五人。二汉谒者台并隶光禄勋。魏置谒者十人。晋武帝省仆射，以谒者并兰台。晋初，置舍人、通事务一人，隶中书。东晋令舍人、通事兼谒者之任，通事舍人之名，自此始也。宋武帝置谒者仆射，领谒者十八人。齐因之。梁置谒者十人，亦隶谒者台。陈亦有之。俊魏谒者从第五品中。北齐谒者三十人，正第九品下。隋初罢谒者官，置通事舍人十六人，从六品上；开皇三年，增旧为二十四员。又置谒者台，改通事舍人为通事谒者；创置四方馆于建国门外，隶鸿胪寺，以待四方使者。皇朝废谒者台，改谒者为通事舍人，隶四方馆，属中书省。</p><p>通事舍人掌朝见引纳及辞谢者于殿庭通奏。（京官文武职事五品已上假、使，去皆奏辞，来皆奏见；其六品已下奉敕差使亦如之。外官五品已上假、使至京及经京过，若新授及驾行在三百里内过，并听辞、见。）</p><p>凡近臣入侍，文武就列；则引以进退，而告其拜起出入之节。</p><p>凡四方通表，华夷纳贡，皆受而进之。（若有大诏令，则承旨以宣示百僚。）</p><p>凡军旅之出，则受命慰劳而遣之；既行，则每月存问将士之家，以视其疾苦；凯还，则郊迓之，皆复命。</p><p>凡致仕之臣与邦之耋老，时巡问亦如之。</p></div>
</main>
</div>
</body>

</html>