<html>

<meta charset="utf-8"/>
<title>典客署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>典客署</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>一人</td><td>从七品下</td><td rowspan="2">掌二王后之版籍，及归化在蕃者之名数</td></tr><tr><td>丞</td><td>二人</td><td>从八品下</td></tr><tr><td>掌客</td><td>十五人</td><td>正九品上</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>四人</td></tr><tr><td>史</td><td>八人</td></tr><tr><td>典客</td><td>十三人</td></tr><tr><td>宾仆</td><td>十八人</td></tr><tr><td>掌固</td><td>二人</td></tr></tbody></table><h5>令</h5><p>令一人，从七品下。</p><p>《周礼》有掌客上士二人。汉鸿胪属官有行人，武帝改为大行令；魏改曰客馆令，晋改曰典客。宋永初中，分置南、北客馆令·丞。齐有客馆令。梁有典客馆令、丞，在七班之下，为三品勋位。陈因之。后魏典客监从五品；太和十五年，置主客令。北齐鸿胪寺统典客署。后周有东、南、西、北四掌客，各上士一人。隋鸿胪卿统典客署令、丞。炀帝改曰典蕃署，又于建国门外置四方馆，以待四方使客，各掌其方国及互市事。皇朝以四方馆隶中书，改典蕃曰典客署。</p><p>典客令掌二王后介公、酅公之版籍，及东夷、西戎、南蛮、北狄归化在蕃者之名数。</p><p>凡朝贡、宴享、送迎预焉，皆辨其等位而供其职事。</p><h5>丞</h5><p>丞二人，从八品下。</p><p>《周礼》掌客有下士四人，汉大行令有丞，北齐有典客丞，隋有典客丞二人，皇朝因之。</p><p>丞为之贰。</p><p>丞一人判厨事，季终则会之。若还蕃，其赐各有差，给于朝堂，典客佐其受领，教其拜谢之节焉。</p><h5>掌客</h5><p>掌客十五人，正九品上。</p><p>隋置，皇朝因之，有典客、宾仆等员。</p></div>
</main>
</div>
</body>

</html>