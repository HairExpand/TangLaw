<html>

<meta charset="utf-8"/>
<title>太子三师</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>太子三师</h1>
<hr/>

<main>
<div class="text"><table class=" table table-bordered"><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>太子太师</td><td>一人</td><td>从一品</td><td rowspan="3">以道德辅教太子</td></tr><tr><td>太子太傅</td><td>一人</td><td>从一品</td></tr><tr><td>太子太保</td><td>一人</td><td>从一品</td></tr></tbody></table><p>太子太师一人，太傅一人，太保一人，并从一品。</p><p>《礼记》曰："三至之教太子，入则有保，出则有师。"《史记》："秦孝公使商鞅设法，而黥太子师、傅。"则秦有其职也。汉氏唯置太傅，秩二千石，属官有太子门大夫、庶子、洗马、舍人。至后汉，太子太傅秩中二千石，掌辅导太子，礼如师，不领官属。至魏，太子太傅为第三品。汉、魏故事：皇太子于二傅执弟子礼，皆为"书"，不曰"令"；太傅于太子不称臣。晋初，东宫不置詹事，事由二傅，少傅立草，太傅书真。武帝后以为储副体尊，遂命诸公居之，而本司位重，或行或领也。咸宁中，备六傅之职：朗陵公何劭为太子太师，避景帝讳，改为"帅"；安丰侯王戎为太傅；武陵侯杨济为太保。其后或置或省。怀帝为太弟，又备六傅。东晋明帝在储宫，置保、傅之位，而无二师。《晋令》："太子太保品第三，进贤两梁冠，绛朝服，佩水苍玉，银章、青绶。"宋、齐、梁并不置。后魏、北齐置之，正第二品，号"东宫三太"。后周不置。隋氏置之，正第二品，皇朝因之，而加其秩。太子出，则乘辂备仪。</p><p>太子三师，以道德辅教太子者也，至于动静起居，言语视听，皆有以师焉。</p><p>凡三师官不必备，唯其人；无其人则阙之。</p></div>
</main>
</div>
</body>

</html>