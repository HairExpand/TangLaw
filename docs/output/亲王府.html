<html>

<meta charset="utf-8"/>
<title>亲王府</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>亲王府</h1>
<hr/>

<main>
<div class="text"><h2>王傅</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>傅</td><td>一人</td><td>从三品</td><td>掌傅相训导，而匡其过失</td></tr><tr><td>谘议参军事</td><td>一人</td><td>正五品上</td><td>掌訏谋左右，参议庶事</td></tr><tr><td>友</td><td>一人</td><td>从五品下</td><td>掌陪侍游居，规讽道义</td></tr><tr><td>文学</td><td>二人</td><td>从六品上</td><td>掌雠校典籍，侍从文章</td></tr><tr><td>东閤祭酒</td><td>一人</td><td>从七品上</td><td rowspan="2">掌接对贤良，导引宾客</td></tr><tr><td>西閤祭酒</td><td>一人</td><td>从七品上</td></tr></tbody></table><h5>傅</h5><p>傅一人，从三品。</p><p>汉高祖初置诸侯王，有太傅，辅导王。后汉曰傅，秩二千石。魏、晋因之。宋、齐、梁、陈皆为师，后魏始蕃王、二蕃王、三蕃王各有师、傅、北齐唯置师。隋皇伯叔、昆弟、皇子为亲王者，置师。皇朝因之。开元初，改为傅。</p><p>王傅掌傅相训导，而匡其过失。</p><h5>谘议参军事</h5><p>谘议参军事一人，正五品上。</p><p>晋氏公府置谘议参军事，盖取谘询谋议军事也。宋、齐因之。梁、陈诸王·公府及位从公开府者，及皇弟、皇子、皇弟·皇子之庶子府各有谘议参军员。隋三公府及诸王府各有谘议参军，正五品上，皇朝因之。</p><p>谘议掌訏谋左右，参议庶事。</p><h5>友</h5><p>友一人，从五品下。</p><p>后汉东平宪王为骠骠将军。辟杜抚以为西曹掾，寻以为师友。魏、晋诸王置友一人，宋、齐因之，品第六，进贤一梁冠，绛朝服。梁皇弟、皇子府友各一人，班第八，正六品。陈因之。后魏诸王友从四品下。北齐皇子置友一人，第五品上。隋为从五品下，皇朝因之。</p><p>友掌陪侍游居，规讽道义。</p><h5>文学</h5><p>文学二人，从六品上。</p><p>汉氏公府、州郡并有文学，魏氏诸王始有文学员，晋、宋、齐、梁、陈皆因之。梁班第五，从七品。后魏太和末，六品上。北齐因之。隋亲王府有文学二人，从六品上，皇朝因之。</p><p>文学掌雠校典籍，侍从文章。</p><h5>东、西閤祭酒</h5><p>东閤祭酒、西閤祭酒各一人，从七品上。</p><p>晋初，位从公以上并置东閤、西閤祭酒，宋、齐、梁、陈、后魏、北齐皆相因。亲王府及嗣王、上柱国府各有东、西閤祭酒，从七品上，皇朝因之。</p><p>祭酒掌接对贤良，导引宾客。</p><h2>长史</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>长史</td><td>一人</td><td>从四品上</td><td rowspan="2">掌统理府寮，纪纲职务</td></tr><tr><td>司马</td><td>一人</td><td>从四品下</td></tr><tr><td>掾</td><td>一人</td><td>正六品上</td><td>掌通判功曹、户曹、仓曹事</td></tr><tr><td>属</td><td>一人</td><td>正六品上</td><td>掌通判兵曹、骑曹、法曹、士曹事</td></tr><tr><td>主簿</td><td>一人</td><td>从六品上</td><td>掌覆省王教</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>史</td><td>二人</td></tr></tbody></table><h5>长史</h5><p>长史一人，从四品上。</p><p>汉相国、丞相有两长史，秩千石。后汉三公府各有长史员，魏太祖、吴长沙桓王府因之。宋、齐诸王领镇者有长史，品第六，秩千石，铜印、墨绶，进贤两梁冠，绛朝服。梁、陈公府并有长史，后魏、北齐亦同。隋亲王、嗣王、郡王各有长史，皇朝因之，嗣王、郡王则不置。</p><p>长史、司马掌统理府寮，纪纲职务。</p><h5>司马</h5><p>司马一人，从四品下。</p><p>司马，古主兵之官也。宋、齐诸王领镇者各有司马。梁、陈、后魏、北齐、隋并与长史同置，皇朝因之。</p><p>长史、司马掌统理府寮，纪纲职务。</p><h5>掾</h5><p>掾一人，正六品上。</p><p>汉氏三公、大将军、御史大夫并有掾、属员。西汉辟召皆上言之，故东、西曹掾比四百石，余曹比三百石，其属并二百石。后汉皆自辟除，不复上言；故通降为百石。品秩虽下，优礼甚弘。三公盖天子之股肱，掾、属则三公之喉舌，故三府掾乃言行之本，祸福之主；及其迁除，或周月而长州郡，或数年而至公卿。魏、晋皆相因置，多者或至数十人。江左以来，诸公置掾二人，其加崇者置四人。掾、属常敦明教义，肃清风俗，非礼不言，非法不行，以训群吏。宋、齐、梁、陈、后魏、北齐公府皆有掾、属。隋氏二师、三公不开府，国王、嗣王、郡王府有掾、属各一人，皇朝因之。</p><p>掾掌通判功曹、户曹、仓曹事。</p><h5>属</h5><p>属一人，正六品上。</p><p>汉、魏已来，与掾同置。过江之后，则为曹名，诸公置户曹属一人，其加崇者置仓曹属一人。梁、陈诸公、皇子、皇弟府并有属，后魏、北齐三师·三公府各有属，隋亲王府有属一人，皇朝因之。</p><p>属掌通判兵曹、骑曹、法曹、士曹事。</p><h5>主簿</h5><p>主簿一人，从六品上。</p><p>汉三公府有黄閤主簿，省录众事。魏、晋已下皆有。梁、陈诸公、皇弟、皇子府各有主簿。后魏皇子主簿从六品。北齐诸王皆有主簿，隋亲王符二人，皇朝置一人。）史二人；（皇朝因隋置，余史并同。</p><p>主簿掌覆省王教。</p><h2>记室参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>记室参军事</td><td>二人</td><td>从六品上</td><td>掌表、启、书、疏</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>史</td><td>二人</td></tr></tbody></table><h5>记室参军事</h5><p>记室参军事二人，从六品上。</p><p>汉三公及大将军皆有记室令史，主上章表，奏报书记。魏太祖辅汉，以陈琳、阮瑀管记室，军国书檄，多二人所作。晋氏诸公及位从公以上并有记室员，宋诸公府有记室参军事，梁、陈公府及王府皆有记室参军，北齐因之。隋亲王府及嗣王府有记室参军，皇朝因之。</p><p>记室掌表、启、书、疏。</p><h2>录事参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>录事参军事</td><td>一人</td><td>从六品上</td><td>掌付事勾稽，省署钞目</td></tr><tr><td>录事</td><td>一人</td><td>从九品下</td><td>掌受事发辰，兼勾稽失</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>三人</td></tr></tbody></table><h5>录事参军事</h5><p>录事参军事一人，从六品上。</p><p>晋元帝初为镇东大将军，有录事参军一人。梁、陈王府有中录事参军及录事参军各一人，后魏亦同，北齐因之。隋亲王、嗣王府有录事参军一人，皇朝因之。</p><p>录事参军事掌付事勾稽，省署钞目。</p><h5>录事</h5><p>录事一人，从九品下。</p><p>录事掌受事发辰，兼勾稽失。</p><h2>功曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>功曹参军事</td><td>一人</td><td>正七品上</td><td>掌文官簿书、考课、陈设、仪式等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>功曹参军事</h5><p>功曹参军事一人，正七品上。</p><p>汉、魏、晋、宋、齐、梁、陈、后周，州、郡、县并有功曹员。后魏太和末，诸王府并有功曹员。隋氏亲王、嗣王府有功曹参军，炀帝改为功曹书佐，皇朝复为功曹参军。</p><p>功曹掌文官簿书、考课、陈设、仪式等事。</p><h2>仓曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>仓曹参军事</td><td>一人</td><td>正七品上</td><td>掌廪禄请给，财物市易等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>仓曹参军事</h5><p>仓曹参军事一人，正七品上。</p><p>后魏诸王府有仓曹参军。隋亲王、嗣王府有仓曹参军，炀帝改为仓曹书佐，皇朝复为参曹参军。</p><p>仓曹掌廪禄请给，财物市易等事。</p><h2>户曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>户曹参军事</td><td>一人</td><td>正七品上</td><td>掌封户、田宅、僮仆、弋猎等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>户曹参军事</h5><p>户曹参军事一人，正七品上。</p><p>后魏、隋氏并与仓曹同置。</p><p>户曹掌封户、田宅、僮仆、弋猎等事。</p><h2>兵曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>兵曹参军事</td><td>一人</td><td>正七品上</td><td>掌武官簿书、考课、仪卫、假使等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>兵曹参军事</h5><p>兵曹参军事一人，正七品上。</p><p>梁、陈王府有中兵曹参军、中直兵曹参军各一人。后魏有皇子府中兵参军，始蕃王、二蕃王有兵曹参军。北齐皇子府有中兵、外兵参军。隋亲王、嗣王府有兵曹参军，炀帝改为兵曹书佐，皇朝复为兵曹参军。</p><p>兵曹掌武官簿书、考课、仪卫、假使等事。</p><h2>骑曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>骑曹参军事</td><td>一人</td><td>正七品上</td><td>掌厩牧、骑乘、文物、器械等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>骑曹参军事</h5><p>骑曹参军事一人，正七品上。</p><p>隋亲王、嗣王府有骑曹参军一人，炀帝改为骑曹书佐，皇朝复故。</p><p>骑曹掌厩牧、骑乘、文物、器械等事。</p><h2>法曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>法曹参军事</td><td>一人</td><td>正七品上</td><td>掌推按欺隐，决罚刑狱等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>法曹参军事</h5><p>法曹参军事一人，正七品上。</p><p>梁、陈、后魏诸王府，隋亲王、嗣王府，并有法曹行参军；炀帝改曰法曹行书佐，皇朝复旧。</p><p>法曹掌推按欺隐，决罚刑狱等事。</p><h2>士曹参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>士曹参军事</td><td>一人</td><td>正七品上</td><td>掌公廨舍宇，缮造工徒等事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>士曹参军事</h5><p>士曹参军事一人，正七品上。</p><p>后魏诸王府、隋亲王府皆有士曹行参军，炀帝改为士曹行书佐，皇朝复旧。</p><p>士曹掌公廨舍宇，缮造工徒等事。</p><h2>参军事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>参军事</td><td>二人</td><td>正八品下</td><td>掌出使及杂检校事</td></tr><tr><td>行参军</td><td>四人</td><td>从八品上</td><td>-</td></tr><tr><td>典签</td><td>二人</td><td>从八品下</td><td>掌宣传教令事</td></tr></tbody></table><h5>参军事</h5><p>参军事二人，正八品下。</p><p>后汉末，三公府有参军事，如孙坚参车骑军事，荀彧参丞相军事是也。魏武帝征荆州，请邯郸淳参军事。自晋、宋已来，代有其任。梁选簿："皇弟、皇子府有正参军。"后魏有皇子参军，北齐因之。隋亲王、嗣王府有参军六人，长兼行参军八人，炀帝改为行书佐，皇朝复为参军四人，今减二人。六曹已下官吏，三府并同。其杂使又有执刀十五人、典狱十八人、问事十二人、白直二十四人。</p><p>参军事掌出使及杂检校事。</p><h5>行参军</h5><p>行参军四人，从八品上。</p><p>晋氏加置行参军，以自辟召，故曰"行"也。宋、齐、梁、陈皆有之。《梁选簿》："嗣王府行参军降正王府一阶。"隋亲王、嗣王府并有长兼行参军，炀帝改为长兼行书佐，皇朝改为行参军。</p><h5>典签</h5><p>典签二人，从八品下。</p><p>《齐职仪》云："诸公领兵，局有典签二人。"隋亲王府、嗣王府、上柱国·柱国府、上大将军·大将军府各有二人，皇朝因之。</p><p>典签掌宣传教令事。</p></div>
</main>
</div>
</body>

</html>