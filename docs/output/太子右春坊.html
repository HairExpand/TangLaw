<html>

<meta charset="utf-8"/>
<title>太子右春坊</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>太子右春坊</h1>
<hr/>

<main>
<div class="text"><h2>右庶子</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>右庶子</td><td>二人</td><td>正四品下</td><td rowspan="2">掌侍从左右，献纳启奏，宣传令言</td></tr><tr><td>中舍人</td><td>二人</td><td>正五品下</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>录事</td><td>一人</td></tr><tr><td>主事</td><td>二人</td></tr><tr>　
			<td>令史</td><td>九人</td></tr><tr><td>书令史</td><td>十八人</td></tr></tbody></table><h5>右庶子</h5><p>右庶子二人，正四品下。</p><p>其说已具于左庶子。隋门下坊置左庶子二人以领之，典书坊以右庶子二人领之；右庶子正四品下。皇朝因之。至龙朔二年，始改典书坊为右春坊，右庶子为太子右中护。咸亨元年复为右庶子。在东宫，职拟中书令。</p><p>右庶子之职，掌侍从左右，献纳启奏，宣传令言。</p><p>凡皇太子监国，于宫内下令书，太子亲画日至春坊，则宣传之。</p><h5>太子中舍人</h5><p>太子中舍人二人，正五品下。</p><p>太子中舍人，本汉、魏太子舍人也。晋惠帝在储宫，以舍人四人有文学才美者，与中庶子共理文书；至咸宁二年，齐王攸为太傅，遂加名为中舍人，位叙同尚书郎。其后资渐高，拟黄门侍郎，班同门大夫，次尚书郎下。高功中舍人与高功中庶子共掌禁令，糺正违阙，侍从左右，傧相威仪，尽规献纳，奏事文书，皆典给之，监合尝药。大、小会二官举案正直，从大、小驾，一人前部护驾，一人后部护驾，同中庶子。月检奏直臣名，更直五日，典文疏，如中书郎。宋有四人，齐有一人。梁有四人，高功一人与中庶子祭酒共掌其坊之禁令，班第八，正六品。陈因之。后号第五品上。北齐门下坊有四人，品同后魏。隋改为太子内舍人四人，正五品上；炀帝减二人。皇朝复马中舍人，职拟中书侍郎。</p><p>中舍人为之贰。</p><h2>太子右谕德</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>太子右谕德</td><td>一人</td><td>正四品下</td><td>掌谕太子以道德也</td></tr><tr><td>右赞善大夫</td><td>五人</td><td>正五品上</td><td>掌翊赞太子以规讽也</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>传令</td><td>四人</td></tr></tbody></table><h5>太子右谕德</h5><p>太子右谕德一人，正四品下。</p><p>龙朔二年置，职拟右散骑常侍。</p><p>右谕德掌如其左。</p><p>凡皇太子朝宫臣，则列于右阶之下；出入，则骑于正道之右。</p><h5>太子右赞善大夫</h5><p>太子右赞善大夫五人，正五品上。</p><p>龙朔二年改太子中允为右赞善大夫，咸亨元年复为中允，而赞善大夫不废，又加置五人。职比谏议大夫。</p><p>右赞善大夫掌如其左。</p><h2>太子通事舍人</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>太子通事舍人</td><td>八人</td><td>正七品下</td><td>掌导引东宫诸臣辞见之礼，及承令劳问之事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>典谒</td><td>二十一人</td></tr><tr><td>亭长</td><td>六人</td></tr><tr><td>掌固</td><td>十二人</td></tr></tbody></table><h5>太子通事舍人</h5><p>太子通事舍人八人，正七品下。</p><p>《齐职仪》："中庶子下有门下通事守舍人四人，三品勋禄叙，武冠，朱服。"又："庶子下有内典书通事舍人二人，品服同舍人，拟中书通事舍人，掌宣传令书，内外启奏。"梁中庶子有通事舍人；又，庶子下通事舍人二人，视南台御史，并一班，从九品。陈因之。北齐门下坊有通事守舍人四人。隋典书坊有通事舍人八人，正七品下。炀帝改太子通事舍人为宣令舍人，皇朝复为通事舍人。</p><p>通事舍人掌导引东宫诸臣辞见之礼，及承令劳问之事。</p><p>凡大朝谒及正、冬，百官与诸方之使者参见东宫，亦如之。若皇太子行，先一日，京文武官职事九品已上奉辞；及还宫之明日，参见亦如之。</p></div>
</main>
</div>
</body>

</html>