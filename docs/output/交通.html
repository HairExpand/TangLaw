<html>

<meta charset="utf-8"/>
<title>交通</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>交通</h1>
<hr/>

<main>
<div class="text"><p>【户部·度支司】</p><p>凡陆行之程：马日七十里，步及驴五十里，车三十里。水行之程：舟之重者，溯河日三十里，江四十里，余水四十五里，空舟溯阿四十里，江五十里，余水六十里。沿流之舟则轻重同制，河日一百五十里，江一百里，余水七十里。（其三硖、砥柱之类，不拘此限。若遇风、水浅不得行者，即于随近官司申牒验记，听折半功。）转运、徵敛、送纳，皆准程而节共迟速。</p><p>凡天下舟车水陆载运皆具为脚直，轻重、贵贱、平易、险涩，而为之制。（河南、河北、河东、关内等四道诸州运租、庸、杂物等脚，每驮一百斤，一百里一百文，山阪虑一百二十文；车载一千斤九百文。黄河及洛水河，并从幽州运至平州，上水，十六文，下，六文。余水，上，十五文；下，五文。从澧，荆等州至杨州，四文。其山阪险难、驴少虚，不得过一百五十文；平易虑，不得下八十文。其有人负处，两人分一驮。其用小舡处，并运向播、黔等州及涉海，各任本州量定。）</p><p>【工部·水部司】</p><p>凡天下造舟之梁四，（河三，洛一。河则蒲津；大阳；盟津，一名河阳。洛则孝义也。）
石柱之梁四，（洛三，灞一。洛则天津、永济、中搞，灞则灞桥也。）
木柱之梁三，（皆渭川也。便桥、中渭桥、东渭桥，此举京都之冲要也。）
巨梁十有一，皆国工修之。其余皆所管州县随时营葺。（河阳桥所须竹索，令宣、常、洪三州役工匠预支造，宣、洪二州各大索二十条，常州小索一千二百条。大阳、蒲津竹索，每年令司竹监给竹，令津家、水手自造。其供桥杂匠，料须多少，预申所司，其匠先配近桥人充。浮桥脚船，皆预备半副；自余调度，预备一副。河阳桥船于潭、洪二州造送；大阳、蒲津桥于岚、石、隰、胜、慈等州采木，送桥所造。河阳桥置水手二百五十人，大阳桥水手二百人，仍各置木匠十人，蒲津桥一十五人。孝义桥所须竹索，取河阳桥退者以充。）
其大津无梁，皆给船人，量其大小难易，以定其差等。（白马津船四艘，龙门、会宁、合河等阙船并三艘，渡子皆以当处镇防人充；渭津关船二艘，渡子取永丰仓防人充；渭水冯渡船四艘，泾水合泾渡、韩渡、刘控坂渡、眭城坂渡、覆篱渡船各一艘，济州津、平阴津、风陵津、兴德津船各两艘，洛水渡口船三艘，渡子皆取侧近残疾、中男解水者充。会宁船别五人，兴德船别四人，自余船别三人。薪州江津渡、荆州洪亭松滋渡、江州马颊檀头渡船各一艘，船别六人；越州·杭州浙江渡、洪州城下渡、九江渡船各三艘，船别四人，渡子并须近江白丁便水者充，分为五番，年别一替。）</p></div>
</main>
</div>
</body>

</html>