<html>

<meta charset="utf-8"/>
<title>大理寺</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>大理寺</h1>
<hr/>

<main>
<div class="text"><h2>大理寺卿</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>卿</td><td>一人</td><td>从三品</td><td rowspan="2">掌邦国折狱详刑之事</td></tr><tr><td>少卿</td><td>二人</td><td>从四品上</td></tr><tr><td>正</td><td>二人</td><td>从五品下</td><td>掌参议刑狱、详正科条之事</td></tr><tr><td>丞</td><td>六人</td><td>从六品上</td><td>掌分判寺事</td></tr><tr><td>主簿</td><td>二人</td><td>从七品上</td><td>掌印，省署抄目，勾检稽失</td></tr><tr><td>录事</td><td>二人</td><td>从九品上</td><td>掌受事发辰</td></tr><tr><td>狱丞</td><td>四人</td><td>从九品下</td><td>掌率狱吏，知囚徒</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>二十八人</td></tr><tr><td>史</td><td>五十六人</td></tr><tr><td>狱史</td><td>六人</td></tr><tr><td>亭长</td><td>四人</td></tr><tr><td>掌固</td><td>十八人</td></tr><tr><td>问事</td><td>一百人</td></tr></tbody></table><h5>卿</h5><p>卿一人，从三品。</p><p>《尚书》云："帝曰：'咎繇，汝作士，五刑有服。'"孔安国《注》曰："士，理官也。"《周官》为司寇。《韩诗外传》云："晋文公使李离为理。"理，谓察理刑狱也。《史记天官书》：'斗魁四星，贵人之牢，曰大理。《汉书百官表》云："廷尉，秦官，掌刑辟，有正、左·右监。景帝更名大理，秩中二千石。武帝复为廷尉。宣帝置左、右廷尉平，哀帝复为大理。王莽改曰'作士'。"后汉复为廷尉。魏初为大理，后复为廷尉。置律博士。晋置丞、主簿、明法、掾。历宋、齐，皆为廷尉。梁为秋卿，班第十一。陈因之。后魏置少卿、司直。北齐及隋为大理寺，隋置评事，皇朝因之。龙朔二年改为详刑寺正卿，咸亨元年复为大理。光宅元年改为司刑寺，神龙元年复故。两汉卿秩中二千石，魏、晋、宋、齐、梁、陈俱第三品。后魏第二品上，太和以后降为第三品。隋正第三品，皇朝降为从三品。</p><p>大理卿之职，掌邦国折狱详刑之事。</p><p>凡诸司百官所送犯徒刑已上，九品已上犯除、免、官当，庶人犯流、死已上者，详而质之，以上刑部，仍于中书门下详覆。（其杖刑已下则决之。）若禁囚有推决未尽、留系未结者，五日一虑。若淹延久系，不被推诘；或其状可知，而推证未尽；或讼一人数事及被讼人有数事，重事实而轻事未决者，咸虑而决之。</p><p>凡中外官吏有犯，经断奏讫而犹称冤者，则审详其状。（开元八年敕："内外官犯赃贿及私坐成殿、公坐官当已上有合许雪及减罪者，并令大理审详犯状，申刑部详覆；知实冤滥，乃录送中书门下。其有远年断雪，近请除痕，亦准此。其余具《刑部格》。"）</p><p>凡吏曹补署法官，则与刑部尚书、侍郎议其人可否，然后注拟。</p><h5>少卿</h5><p>少卿二人，从四品上。</p><p>后魏置，为第三品上；太和以后，降为第四品上。北齐第四品，隋因之。皇朝置二人，降为从四品上。</p><p>少卿为之贰。</p><h5>正</h5><p>大理正二人，从五品下。</p><p>秦置廷尉正一人，汉因之，与"监"及"平"谓之廷尉三官，秩千石。魏氏第六品。晋置二人，宋、齐、梁、陈并一人，品同魏氏。后魏第六品上，北齐及隋并正第六品。炀帝增置六人。皇朝置二人。龙朔二年改为详刑大夫，咸亨元年改为大理正。光宅元年改为司刑正，神龙初复旧。</p><p>大理正掌参议刑狱、详正科条之事。</p><p>凡六丞断罪有不当者，则以法正之。</p><p>凡内外官及爵五品已上犯罪至弃市者，并监决。</p><p>若车驾巡幸在京，则都一人留守，以总卿贰之职；在都，则京亦如之。</p><h5>丞</h5><p>丞六人，从六品上。</p><p>晋武帝咸宁中，曹志上书请廷尉置丞，自此始也。宋、齐、梁各置一人，第七品。陈第八品，后魏第七品。大业三年，改丞为勾检。皇朝置六人，增品从六品上。</p><p>丞掌分判寺事。</p><p>凡有犯，皆据其本状以正刑名。（六丞判尚书六曹所统百司及诸州之务，其刑部丞掌押狱。每一丞断事，五丞同押，若有异见，则各言不同之状也。）</p><p>徒已上，各呼囚与其家属，告以罪名，问其状款；不伏，则听其自理。（无理者，便以元状断定，上刑部。刑部覆有异同者，下于寺，更详其情理以申，或改断焉。）</p><h5>主簿</h5><p>主簿二人，从七品上。</p><p>魏、晋、宋、齐、梁、陈大理皆有主簿，晋至陈俱二人，正七品上，皇朝因而降之。</p><p>主簿掌印，省署抄目，勾检稽失。</p><p>凡官吏之负犯并雪冤者，则据所由文牒而立簿焉。</p><h5>录事、狱丞</h5><p>录事二人，从九品上；狱丞四人，从九品下；</p><p>《晋令》有狱左、右丞各一人，宋、齐因之，史阙其品秩。梁、陈置狱丞二人，第七品；后魏、北齐亦二人，正九品下。隋置狱掾八人。历代并以卑微士为之。皇朝置四人，以流外入仕者为之。</p><p>录事掌受事发辰。</p><p>狱丞掌率狱吏，知囚徒。</p><h2>司直</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>司直</td><td>六人</td><td>从六品上</td><td>掌承制出使推覆</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>史</td><td>十二人</td></tr></tbody></table><h5>司直</h5><p>司直六人，从六品上。</p><p>后魏永安三年，御史中尉高穆奏置司直十人，视五品，隶廷尉，位在正、监上，不署曹事，唯覆理御史检劾事。北齐及隋因之，并置十人，从第五品下。皇朝置六人，降为从第六品上。</p><p>司直掌承制出使推覆，若寺有疑狱，则参议之。</p><h2>评事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>评事</td><td>十二人</td><td>从八品下</td><td>掌出使推按</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>史</td><td>二十四人</td></tr></tbody></table><h5>评事</h5><p>评事十二人，从八品下。</p><p>《汉书》云："宣帝地节三年，置廷尉平，秩六百石，员四人。"其务在平刑狱，故曰廷平。至后汉光武省右平。唯置左平。魏、晋以来，不复云"左"，但云廷尉平。宋、齐各一人，第六品。陈第七品。后魏、北齐及隋各置一人，正第六品下，官为评事，皇朝因之，置十二人，从八品下。</p><p>评事掌出使推按。</p></div>
</main>
</div>
</body>

</html>