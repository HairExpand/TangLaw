<html>

<meta charset="utf-8"/>
<title>中尚署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>中尚署</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>一人</td><td>从六品上</td><td rowspan="2">掌供郊祀之圭璧，及岁时乘舆器玩，中宫服饰，雕文错彩，珍丽之制，皆供焉</td></tr><tr><td>丞</td><td>四人</td><td>从八品下</td></tr><tr><td>监作</td><td>四人</td><td>从九品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>九人</td></tr><tr><td>史</td><td>十八人</td></tr><tr><td>典事</td><td>四人</td></tr><tr><td>掌固</td><td>四人</td></tr></tbody></table><h5>令</h5><p>令一人，从六品上。</p><p>汉少府属官有尚方令、丞。后汉尚方令一人，六百石，掌上手工作御刀剑、诸好器物及宝玉作器。和帝时，蔡伦为尚方令，作秘剑，皆有龙泉、太阿之目；及诸器械，靡不牢固。其后分为中、左、右三尚方。魏氏因之。晋过江左，唯置一尚方，哀帝以隶丹阳尹，孝武帝复旧。晋代掌造军器。宋高祖践阼，以相府部配台，谓之左尚方，而本署谓之右尚方，令、丞各一人。孝武帝改右尚方曰御府，又置中署，隶右尚方。齐置左、右尚方令·丞各一人。梁置左、中、右尚方三令、丞，其令并从九品；其后废中尚方，唯存左，右而已。陈因之。北齐太府寺管左、中、右三尚方。隋开皇中，有内、左、右三尚方署，犹属太府寺。内尚方令二人，正八品下，掌诸织作。炀帝分属少府。皇朝因置二人，省"方"字，但曰中尚、左尚、右尚。开元十八年省一人，升为从六品上。</p><p>中尚署令掌供郊祀之圭璧，及岁时乘舆器玩，中宫服饰，雕文错彩，珍丽之制，皆供焉。其所用金木、齿革、羽毛之属，任所出州土以时而供送焉。</p><p>凡冬至祀昊天上帝以苍璧，孟春祈谷、孟夏雩祀、季秋明堂祀并以四圭有邸，夏至祭皇地只以黄琮，祀日、月以圭邸，祀东方青帝以青圭，南方赤帝以赤璋，西方白帝以驺虞，北方黑帝以玄璜，中央黄帝以黄琮，祭神州及岳、镇、海、渎、大社、大稷皆以两圭有邸。</p><p>每年二月二日，进镂牙尺及木画紫檀尺；寒食，进毯，兼杂彩鸡子；五月五日，进百索绶带；夏至，进雷车；七月七日，进七孔金细针；十五日，进盂兰盆；腊日，进口脂、衣香囊。每月进笔及梼衣杵。琴·瑟·琵琶弦、金·银纸，须则进之，不恒其数也。</p><p>其紫檀、榈木、檀香、象牙、翡翠毛、黄婴毛、青虫真珠、紫矿、水银出广州及安南，赤麖皮、瑟瑟、赤圭、琥珀、白玉、碧玉、金刚钻、盆灌、鍮石、胡桐律、大鹏砂出波斯及凉州、麝香出兰州，铜钵铜出代州，赤生铜出铜源监也。</p><h5>丞</h5><p>丞四人，从八品下。</p><p>汉、魏已来皆随署省置。后汉丞一人，四百石。魏、晋、来、齐皆随署改易。梁位在七班之下，为三品勋位。隋置丞四人，正九品下。皇朝因之。开元中升其品。</p><p>丞为之贰。</p><h5>监作</h5><p>监作四人，从九品下。</p></div>
</main>
</div>
</body>

</html>