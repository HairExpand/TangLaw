<html>

<meta charset="utf-8"/>
<title>占卜</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>占卜</h1>
<hr/>

<main>
<div class="text"><p>【太卜署】</p><p>太卜令掌卜筮之法，以占邦家动用之事。</p><p>卜筮之法：一曰龟，二曰兆，三曰《易》，四曰式。</p><p>凡龟占辨龟之九类、五色；依四时而用之。（一曰石龟，二曰泉龟，三曰蔡龟，四曰江龟，五曰洛龟，六曰海龟，七曰阿龟，八曰淮龟，九曰旱龟。春用青灵，夏用赤灵，秋用白灵，冬用黑灵，四季之月用黄灵。龟，上员，象天；下方，法地。甲有十三文，以象十二月，一文象闰。边翼甲有二十八匡，法二十八宿。骨有六间，法六府。匡有八闲，法八卦。文有十二柱，法十二时。故象天地，辨万物者矣。欲知龟神，看骨白如银；欲知龟圣，看龟千里径正；欲知龟志，看龟十字。分四时所灼之体而用之，春灼后左足，夏灼前左足，秋灼前右足，冬灼后右足。）</p><p>凡兆以千里径为母，两翼为外；正立为木，正横为土；内高为金；外高为火；细长芒动为水兆，有俯仰、伏倚、着落、起发、摧折、断动之状，而知其吉凶。又视五行十二气。（一曰受气，二曰胎，三曰养，四曰生，五曰沐浴，六曰冠带，七曰临官，八曰王，九曰老，十曰病，十一曰死，十二曰葬。以占之。）</p><p>凡五兆之策三十有六。（用三十六筭，六变而成卦：一变为兆，再变成卦，二为甲乙。三为丙丁，四为戊己，五为庚辛，六为壬癸。其用五行相生、相克，相扶、相抑，大抵与《易》同占。）</p><p>凡《易》之策四十有九。（用四十九筭分而揲之，其变有四：一曰单爻，二曰拆爻、三曰交爻，四曰重爻，凡十八变而成卦。又视卦之八气、王相、囚死、脍没、休废及飞伏、世应而使焉。凡八纯之卦十六变而复：初为一变，次曰二变。三曰三变，四曰四变，五曰五变，六为避魂，七为外戒，八为内戒，九为归魂；十为绝命，十一为血脉，十二为饥肉，十三为体骨，十四为棺椁，十五为冢墓。凡内卦为贞，朝占用之；外卦为悔，暮占用之。）</p><p>凡式占辨三式之同异。（一曰雷公式，二曰太一式，并禁私家畜，三曰六壬式，士庶通用之。）</p><p>凡用式之法。（《周礼》："太史抱天时，与太师同车。"郑司农云："抱式以知天时也。"今其局以枫木为天，枣心为地，刻十二神，下布十二辰，以加占为常，以月将加卜时，视日辰阴阳以立四课：一曰日之阳，二曰日之阴，三曰辰之阳，四曰辰之阴。四课之中，察其五行，取相克者，三传为用。又辨十二将、十二月神。十二将以天一为首，前一曰螣蛇，二朱雀。三六合，四句陈，五青龙；后一曰天后，二太阴。三玄武，四太常，五白兽，六天空。前尽于五，后尽于六，天一立中，为十二将。又有十二月之神：正月登明，二月天魁。三月从魁，四月传送，五月小吉，六月胜先，七月太卜，八月天闰，九月太冲，十月功曹，十一月大吉，十二月神后。凡阴阳杂占，吉凶悔吝，其类有九，决万民之犹豫：一曰嫁娶，二曰生产。三曰历注，四曰屋宅，五曰禄命，六曰拜官，七曰祠祭，八曰发病，九曰殡葬。）</p><p>凡历注之用六，（一曰大会，二曰小会，三曰杂会，四曰岁会，五曰除建，六曰人神。）
凡禄命之义六，（一曰禄，二曰命，三曰驿马，四曰纳音，五曰河，六曰月之宿也。）
皆辨其象数，通其消息，所以定吉凶焉。</p></div>
</main>
</div>
</body>

</html>