<html>

<meta charset="utf-8"/>
<title>太乐署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>太乐署</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>一人</td><td>从七品下</td><td rowspan="2">掌教乐人调合锺律，以供邦国之祭祀、飨燕</td></tr><tr><td>丞</td><td>一人</td><td>从八品下</td></tr><tr><td>乐正</td><td>八人</td><td>从九品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>三人</td></tr><tr><td>史</td><td>六人</td></tr><tr><td>典事</td><td>八人</td></tr><tr><td>舞郎</td><td>一百四十人</td></tr></tbody></table><h5>令</h5><p>令一人，从七品下。</p><p>《周礼》："大司乐中大夫二人，乐师下大夫四人。大司乐掌成均之法，以乐舞教国子《云门大卷》、《大咸》、《大韶》、《大夏》、《大濩》、《大武》之舞。乐师掌国学之政，教园子帗舞、羽舞、皇舞、旄舞、干舞、人舞之节。"又有"太师下大夫二人，掌六律、六同，以合阴阳之声。"至秦、汉，奉常属官有太乐令、丞，又少府属官有乐府令、丞。后汉太予乐令一人，六百石。魏复为大乐令、丞。黄初中，以杜夔为之，使正雅乐。时，散骑侍郎邓静善咏雅乐，歌师尹胡能习宗祀之曲，舞师冯肃晓知前代诸儛，夔与创定，迁协律都尉。至晋元帝，并太乐于鼓吹。宋太常有大乐令、丞。齐因之，品第七，四百石、铜印、墨绶，进贤一梁冠，绛朝服。梁太常属官有太乐令，班第一，品从九；又别领清商丞。大乐有库丞，与清商丞并三品蕴位。陈因之。后魏太和十五年，置太乐官，有太乐博士，六品下。北齐太常寺有太乐令、丞。后周有司乐上士、中士。隋太常寺统太乐令、丞二人。皇朝因之。开元二十三年，各减一人。</p><p>太乐令掌教乐人调合锺律，以供邦国之祭祀、飨燕。</p><h5>丞</h5><p>丞一人，从八品下。</p><p>历代皆有一人，隋置二人，皇朝因之，开元二十三年减一人。</p><p>丞为之贰。</p><h5>乐正</h5><p>乐正八人，从九品下。</p><p>后周依周官，置乐师上士一人、中士一人。隋太乐署有乐师八人，清商有乐师二人。至炀帝，改曰"正"，加置十人，盖采古乐正子春而名官。皇朝因之。</p><h5>典事</h5><p>典事八人。</p><p>流外番官。</p><h5>舞郎</h5><p>文、武二舞郎一百四十人。</p><p>《周礼》："韎师，主舞者十有六人；旄人，主舞者众寡无数。"汉太予乐今有八佾舞三伯八十一。隋太常乐署有舞郎三百。</p></div>
</main>
</div>
</body>

</html>