<html>

<meta charset="utf-8"/>
<title>宫门局</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>宫门局</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody>　
		<tr><td>宫门郎</td><td>二人</td><td>从六品下</td><td rowspan="2">掌内外宫门管钥之事</td></tr><tr>　　　
			<td>丞</td><td>二人</td><td>正八品下</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody>　　
		<tr><td>书令史</td><td>二人</td></tr><tr><td>书吏</td><td>四人</td></tr><tr><td>门仆</td><td>一百三十三人</td></tr><tr><td>掌固</td><td>四人</td></tr></tbody></table><h5>宫门郎</h5><p>宫门郎二人，从六品下。</p><p>汉太子太傅属官有太子门大夫。后汉置二人，秩六百石，职比郎将。魏因之。晋太子门大夫局准公车令，班同中舍人；主通远近笺表，宫门禁防。宋品第六，秩六百石，从驾在詹事后。齐、梁、陈因之，皆置一人。北齐门大夫坊置门大夫、主簿各一人，门大夫从六品上，并统伶官西凉二部、伶官清商二部。隋曰宫门局，置大夫二人，从六品上。炀帝改为宫门监，皇朝复为宫门大夫。龙朔二年改为宫门郎，职比城门郎。</p><p>宫门郎掌内外宫门管钥之事。</p><p>凡宫殿门，夜漏尽，击漏鼓，开；夜漏上水一刻，击漏鼓，闭。每岁终行傩，应经所由门，并先一刻早开。若皇太子不在，则闭东宫正门，其宫城门使、宿卫人应入宫殿者，各于左、右厢便门出入；至皇太子还仗，乃开。凡宫中漏刻昼夜惟唱时，不复击鼓；若开、闭门及每夜一更尽，依法击钟鼓。</p><h5>丞</h5><p>丞二人，正八品下。</p><p>皇朝置。</p></div>
</main>
</div>
</body>

</html>