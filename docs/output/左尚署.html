<html>

<meta charset="utf-8"/>
<title>左尚署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>左尚署</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>一人</td><td>正七品下</td><td rowspan="2">掌供天子之五辂、五副、七辇、三举、十有二车，大小方圆华盖一百五十有六，诸翟尾及大小伞翰，辨其名数而颁其制度</td></tr><tr><td>丞</td><td>五人</td><td>从八品下</td></tr><tr><td>监作</td><td>六人</td><td>从九品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>七人</td></tr><tr><td>史</td><td>二十人</td></tr><tr><td>典事</td><td>十八人</td></tr><tr><td>掌固</td><td>十四人</td></tr></tbody></table><h5>令</h5><p>令一人，正七品下。</p><p>后汉末，分尚方为三：中、左、右。魏、晋因之。晋过江，唯尚方而已。宋、齐、梁、陈有左、右尚方。晋、宋已来并四百石，梁班第一，从九品。北齐太府寺左、中、右尚方。隋开皇中，三尚方并属太府寺，左尚令三人，掌造车辇、伞扇、槊毦、弓箭、弩戟、器仗、刀镞、胶漆、竹木、骨角、画素、刻镂、蜡烛等。皇朝置一人，开元十八年为正七品下。</p><p>左尚署令掌供天子之五辂、五副、七辇、三举、十有二车，大小方圆华盖一百五十有六，诸翟尾及大小伞翰，辨其名数而颁其制度。</p><p>凡皇太后、皇后、内命妇之重翟、厌翟、翟车、安车、四望、金根等车，皇太子之金辂、轺车、四望车，王公已下象辂、革辂、木辂、轺车，公主、王妃、外命妇一品厌翟车，二品、三品犊车，其制各有差。其用金帛、胶漆、材竹之属，所出方土以时支送。（漆出金州，竹出司竹监，松出岚、胜州，文柏出陇州，梓楸出京兆府，紫檀出广州，黄杨出荆州。）</p><h5>丞</h5><p>丞五人，从八品下。</p><p>前·后汉、魏、晋、宋、齐、梁、陈皆随署置省。《梁选簿》："左尚丞为三品勋位。"隋左尚方丞八人，正九品下。皇朝置五人，开元十八年为从八品下。</p><p>丞为之贰。</p><h5>监作</h5><p>监作六人，从九品下。</p></div>
</main>
</div>
</body>

</html>