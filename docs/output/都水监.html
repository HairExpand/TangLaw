<html>

<meta charset="utf-8"/>
<title>都水监</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>都水监</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>使者</td><td>二人</td><td>正五品上</td><td>掌川泽、津梁之政令</td></tr><tr><td>丞</td><td>二人</td><td>从七品上</td><td>掌判监事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>主簿</td><td>一人</td><td>掌印，勾检稽失</td></tr><tr><td>录事</td><td>一人</td><td>-</td></tr><tr><td>府</td><td>五人</td><td>-</td></tr><tr><td>史</td><td>十人</td><td>-</td></tr><tr><td>亭长</td><td>一人</td><td>-</td></tr><tr><td>掌固</td><td>四人</td><td>-</td></tr></tbody></table><h5>使者</h5><p>使者二人，正五品上。</p><p>本《周官》川衡之职。汉太常、大司农、少府、内史、主爵中尉其属官各有都水长、丞。武帝置水衡都尉，掌上林苑，有五丞，其属官有上林、均输、御羞、禁圃、辑濯、锺官、辩铜令·丞；又衡官、水司空、都水、农仓，又甘泉上林·都水七官长·丞皆属焉。至成帝，以都水官多，置左、右使者各一人，则刘向护左都水使者是也。至哀帝，罢之。王莽改水衡都尉曰予虞。后汉省都水以属郡国，而置河堤谒者五人。魏因之，又兼有水衡都尉，主天下水军舟船器械。晋置都水台都水使者一人，掌舟楫之事，官品第四；又有左、右、前、后、中五水衡。《晋起居注》及《元康百官名》：陈慎、戴熊俱以都水使者领水衡都尉。宋孝武帝省都水台，置永衡令。齐氏复置都水台使者一人。梁武帝天监七年改为太舟卿，为冬卿，班第九，吏员依晋，又加当关四人。陈因之。后魏亦二官并置建，都水使者正第四品中，水衡都尉从五品中；太和二十二年，都水使者从五品，而省永衡。北齐都水台使者二人，后周有司水中大夫一人。隋都水台使者二人，从第五品，有丞、参军、河堤谒者、录事，掌船局都水尉、诸津尉·丞·典作·津长等。开皇三年，省都水入司农，十三年复置。仁寿元年，改为都水监；炀帝复为使者，正五品，统舟楫、河渠二署。大业五年，又改使者为监，加至四品；又置少监，为五品。复改监为令，从三品；少监为少令，从四品。皇朝改为都水署，隶将作，令从七品下。贞观中，复改为都水使者，从五品上。龙朔二年改为司津监，咸亨元年复为都水使者。光宅元年改为水衡都尉，神龙元年复旧。</p><p>都水使者掌川泽、津梁之政令，总舟楫、河渠二署之官属，（舟楫署开元二十三年省。）辨其远近，而归其利害；凡渔捕之禁，衡虞之守，皆由其属而总制之。</p><p>凡献享宾客，则供川泽之奠。</p><p>凡京畿之内渠堰陂池之坏决，则下于所由，而后修之。每渠及斗门置长各一人，（以庶人年五十已上并勋官及停家职资有干用者为之。）至溉田时，乃令节其水之多少，均其灌溉焉。每岁，府县差官一人以督察之；岁终，录其功以为考课。</p><h5>丞</h5><p>丞二人，从七品上。</p><p>《汉书》都水、水衡皆有丞。后汉省。晋初置都永使者，有参军二人，盖丞之职也。宋因之。孝武帝省都水台，置水衡令，亦无丞。梁天监七年置太舟卿，始置丞一人，班第一。陈因之。后魏都水有参事六人，北齐有参事十人，并丞之任也。隋初，置都水台，有丞二人，正第八品上；大业三年，加从七品。皇朝改为都水署，丞从八品下。贞观中，改为使者，以署为监，加丞秩至从七品上。）主簿一人，从八品下。（《晋令》："水衡都尉置主簿一人。"又："左、右、前、后、中五水衡皆有主簿。"梁天监七年，太舟主簿七班之中第三，与宗正主簿同。后魏、北齐并不置。大业中置主簿一员，皇朝因之。</p><p>丞掌判监事。</p><p>凡京畿诸水，禁人因灌溉而有费者，及引水不利而穿凿者；其应入内诸水，有余则任王公、公主、百官家节而用之。</p><h5>主簿</h5><p>主簿掌印，勾检稽失。</p><p>凡运漕及渔捕之有程者，会其日月，而为之糺举。</p></div>
</main>
</div>
</body>

</html>