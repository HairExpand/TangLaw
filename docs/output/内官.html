<html>

<meta charset="utf-8"/>
<title>内官</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>内官</h1>
<hr/>

<main>
<div class="text"><table class=" table table-bordered"><caption>内官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>惠妃</td><td>一人</td><td>正一品</td><td rowspan="3">坐而论妇礼者</td></tr><tr><td>丽妃</td><td>一人</td><td>正一品</td></tr><tr><td>华妃</td><td>一人</td><td>正一品</td></tr><tr><td>淑仪</td><td>一人</td><td>正二品</td><td rowspan="6">掌教九御四德，率其属以赞导后之礼仪</td></tr><tr><td>德仪</td><td>一人</td><td>正二品</td></tr><tr><td>贤仪</td><td>一人</td><td>正二品</td></tr><tr><td>顺仪</td><td>一人</td><td>正二品</td></tr><tr><td>婉仪</td><td>一人</td><td>正二品</td></tr><tr><td>芳仪</td><td>一人</td><td>正二品</td></tr><tr><td>美人</td><td>四人</td><td>正三品</td><td>掌率女官修祭祀、宾客之事</td></tr><tr><td>才人</td><td>七人</td><td>正四品</td><td>掌序燕寝，理丝臬，以献岁功焉</td></tr></tbody></table><p>内官，《春秋左氏传》曰："不腆先君之嫡，以备内官。"又曰："内官不及同姓。"杜预曰："谓嫔御也。"《周官》有夫人、嫔、世妇、女御之位，听天下之内治。汉、晋已来，虽有位号，多不尽备。隋氏法《周官》而悉置焉，则列夫人、嫔、姥妤、美人、才人、宝林、御女、采女等，充百二十位。宫中复有六尚，以备众职，谓之宫官。皇朝因之。今上天溥施，犹防女宠，故省内官，将以垂范，而六尚仍旧焉。</p><h5>妃</h5><p>妃三人，正一品。</p><p>《周官》三夫人之位也。古者，帝誉立四妃，盖象后妃四星，其一明者，后也。至舜，不立正妃，盖但三妃而已，谓之三夫人。自夏、殷已降，复有立者，视三公位；虽云古制，数颇繁焉。其余沿革，事不经见。隋氏依《周官》，立三夫人。皇朝上法古制，而立四妃，其位：贵妃也，淑妃也，德妃也，贤妃也。今上以为后妃四星，其一后也，既有后位，复立四妃，则失其所法象之意焉。因省嫔妇、女御之数，改定三妃、六仪、美人、才人四等，共二十人，以备内官。其位：惠妃也，丽妃也，华妃也。妇德、妇容、妇言、妇功，可以坐而论礼者则进，无则阙焉。</p><p>夫人佐后，坐而论妇礼者也。其于内则无所不统，故不以一务名焉。</p><h5>六仪</h5><p>六仪六人，正二品。</p><p>《周官》九嫔之位也。夏后氏因三夫人增以三三而九，列九嫔之位。汉初无闻。至武帝，始制婕妤、侄娥、容华、充衣，数不至九，其位在嫔。后魏孝文改定内官。隋氏依《周官》，尽立其名秩。皇朝初因之。今上改制六仪之位，以备其职焉。</p><p>六仪掌教九御四德，率其属以赞导后之礼仪。</p><h5>美人</h5><p>美人四人，正三品。</p><p>周官二十七世妇之位也。殷人因九嫔增以三九二十七，列二十七世妇之位。其制增损，累代不恒。前汉十四等。后汉贵人、才人虽列位号，不依世妇之职。隋氏依《周官》，制婕妤等二十七人。皇朝初因之。今上改制美人之位，以备其职焉。</p><p>美人掌率女官修祭祀、宾客之事。</p><h5>才人</h5><p>才人七人，正四品。</p><p>《周官》八十一女御之位也。周人因二十七世妇增以三二十七，列八十一女御之位。旧制沿革，略同于上注。隋氏依《周官》，制宝林、御女、采女等。皇朝初因之。今上改制才人之位，以备其职焉。</p><p>才人掌序燕寝，理丝臬，以献岁功焉。</p></div>
</main>
</div>
</body>

</html>