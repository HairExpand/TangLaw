<html>

<meta charset="utf-8"/>
<title>舞乐</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>舞乐</h1>
<hr/>

<main>
<div class="text"><h2>乐理</h2><p>凡国有：
五声，（宫、商、角、徵、羽）
八音，（金、石、丝、竹、匏、土、革、木。）
六律，（黄锺，太簇，姑洗，蕤宾，夷则，无射）
六吕。（大吕，夹锺，中吕，林锺，南吕，应锺。）
陈四县之度，（四县谓宫县、轩县、判县、特县。）
分二舞之节，（谓文舞、武舞。）</p><p>以和人偷，以调节气，以享神鬼，以序宾客。</p><p>阳为六律，所以统气类物：仲冬为黄锺，孟春为太簇，季春为姑洗，仲夏为蕤宾，孟秋为夷则，季秋为无射。
阴为六吕，所以旅阳宣气：季冬为大吕，仲春为夹锺，孟夏为仲吕，季夏为林锺，仲秋为南吕，孟冬为应锺。</p><p>凡律管之数起于九，以九相乘，八十一以为宫；三分去一，五十四以为徵，三分益一，七十二以为商；三分去一，四十八以为羽；三分益一，六十四以为角。黄锺为宫，大簇为商，姑洗为角，林锺为徵，南吕为羽，还相为宫，以生其声焉。</p><h2>规章</h2><p>凡私家不得设钟、磬。三品已上得备女乐，五品已上女乐不得过三人。居大功已上丧受册及之官，虽有鼓乐，纵而不作。</p><h2>教学</h2><p>太乐署教乐：
雅乐大曲，三十日成；小曲，二十日。
清乐大曲，六十日；文曲，三十日；小曲，十日。
燕乐、西凉、龟兹、踈勒、安国、天竺、高昌大曲，各三十日；次曲，各二十日；小曲，各十日。
高丽、康国一曲。</p><p>鼓吹署：
桐鼓一曲十二变三十日；
大鼓一曲十日；
长鸣三声十日；
铙鼓一曲五十日，
歌、箫、笳一曲各三十日；
大横吹一曲六十日，
节鼓一曲二十日，
笛、箫、觱篥、笳、桃皮觱篥一曲各二十日；
小鼓一曲十日；
中鸣三声十日；
羽葆鼓一曲三十日，
錞于一曲五日，
歌、箫、笳一曲各三十日；
小横吹一曲六十日，
箫、笛、觱篥、笳、桃皮觱篥一曲各三十日成。</p><p>凡教乐，淫声、过声、凶声、慢声皆禁之。（淫声，若郑、卫者；过声，失哀乐之节者；凶声，亡国之声，音若桑闲濮上者；慢声，不恭者也。）使阳而不敢散，阴而不敢集，刚气不怒，柔气不慑，畅于中，发于外，以应天地之和。若大祭祀、飨燕，奏乐于庭，则升堂执麾以为之节制：举麾，鼓祝，而后乐作；偃麾，戛敔，而后止。</p></div>
</main>
</div>
</body>

</html>