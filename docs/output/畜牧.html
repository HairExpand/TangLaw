<html>

<meta charset="utf-8"/>
<title>畜牧</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>畜牧</h1>
<hr/>

<main>
<div class="text"><h2>厩马</h2><p>【工部·虞部司】</p><p>凡殿中、太仆所管闲厩马，两都皆五百里供其刍藁。其关内、陇右、西使、北使、南使诸牧监马、牛、驰、羊皆贮藁及茭草。（高原藁支七年，茭草支四年；平地藁支五年，茭草支三年；下土藁支四年，茭草支二年。）
其柴炭、木橦进内及供百官、蕃客，并于农隙纳之。（供内及宫人，起十月，毕二月；供百官、蕃客，起十一月，毕正月。）</p><p>【殿中省·尚乘局】</p><p>六闲：一曰飞黄，二曰吉良，三曰龙媒，四曰陶赊，五曰駃騠，六曰天苑。</p><p>左、右凡十有二闲，分为二厩：一曰祥麟，二曰凤苑，以系饲马。（今仗内有飞龙、祥麟、凤苑、鸩鸾、吉良、六群等六厩，奔星、内驹等两闲；仗外有左飞、右飞、左万、右万等四闲，东南内、西南内等两厩。）</p><p>凡外牧进良马，印以"三花"、"飞"、"风"之字，而为志焉。（细马、次马送尚乘局者，于尾侧依左、右闲印以"三花"；其余杂马送尚乘者，以"风"字印印左髀，以"飞"字印印左髀。）</p><h2>调习</h2><p>【殿中省·尚乘局】</p><p>凡御马必敬而式之，非因调习，不得捶击；（诸闲底上细马，若欲调习，唯得厩内乘骑，不得辄出。）
习其进御之制，而为出入之禁。（陇右诸牧监使每年简细马五十匹进。其祥麟，凤苑厩所须杂给马，年别简粗壮敦马一百匹，与细马同进。仍令牧监使预简敦马一十匹别牧放，殿中须马，任取充。）</p><p>凡驭马必视其齿历、劳逸而调习之。（马四年而两齿，五年而四齿，六年而六齿成焉。七年而右一齿缺，八年而上下两边各一齿缺，九年而上下尽缺。十年而下两齿出，十一年而下四齿齨，十二年尽齨。十三年下两齿平，十四年下四齿平，十五年下尽平。十六年上两齿齨，十七年上四齿齨，十八年上尽齨。十九年上两齿平，二十年上四齿平。）</p><h2>蓄养</h2><p>【牧监】</p><p>凡马、牛之群以百二十，驼、骡、驴之群以七十，羊之群以六百二十，群有牧长、牧尉。（补长，以六品已下子、白丁、杂色人等为之；补尉，以散官八品已下子为之。品子八考，白丁十考，随文、武简试舆资也。）</p><p>凡马有左、右监以别其粗良，以数纪为名，而著其簿籍；细马之监称左，粗马之监称右。（其杂畜牧皆同下监，仍以土地为其监名。）</p><p>凡马各以年、名籍之，每岁季夏造。至孟秋，群牧使以诸监之籍合为一，（诸群牧别立南使、北使、西使、东使，以分统之。）常以仲秋上于寺。</p><p>凡马以季春游牝。（《月令》："季春乃合，累牛腾马，游牝于牧。"）
其驹、犊在牧，三岁别群。（若与本群同牧，不别给牧人。）
马牧牝马四游五课，驼四游六课，牛、驴三游四课，羊三游四课。（四、三者，皆言其岁而游牝也，羊则当年而课之。其课各有率，谓：牛、马、驴之牝百，而岁课驹、犊各以六十；马二十岁则不课；三岁游牝而生驹者，仍别簿申；骡驹半之。若马从外蕃而至者，初年课以四十，二年五十，三年全课。牝驼百而三年之课七十。羔羊之白者七十，羖者八十。）</p><p>凡监牧孳生过分则赏；（谓马剩驹一，则赏绢一匹；驼、骡之剩倍于马，驴、牛之剩三，白羊之剩七，羖羊之剩十，皆与马同。共赏物二分入长，一分入牧子。牧子谓长上专当者。其监官及牧尉各通计所管长、尉赏之。通计谓尉官管十五长者，剩驹十五匹，赏绢一匹；监官管尉五者，剩驹七十五匹，赏绢一匹之类。计加亦准此。应赏者，准印后定数，先填死耗足外，然后计酬之。）
其有死耗者，每岁亦以率除之。（谓驼，马百头以七头马耗，骡以六，牛、驴、羖羊以十，白羊以十五。从外蕃而新至者，马、牛、驴、羖羊皆除二十，二年除十五；驼除十四，二年除十，骡除十二，二年除九；白羊除二十五，二年除二十；三年，皆同耗也。）
若岁疫，以私畜准同者以疫除。（准牧侧近私畜疫死数，同则听以疫除。马不在疫除之例。即马、牛一十一岁以上，不入耗除限。若缘非时霜雪死多者，录奏。）</p><p>凡官畜在牧而亡失者，给程以访，过日不获，估而徵之。（谓给访限百日，不获，准失处当时估价徵纳，牧子及长各知其半。若户奴无财者，准铜，依加杖例。如有阙及身死，唯徽见在人分。其在厩失者，主帅准牧长，饲丁准牧子。其非理死损，准本畜徵纳也。）</p><p>凡在牧之马皆印。（印右膊以小"官"字，右髀以年辰，尾侧以监名，皆依左、右厢。若形容端正，拟送尚乘，不用监名。二岁始春，则量其力，又以"飞"字印印其左髀、膊。细马、次马，以龙形印印其项左；送尚乘者，尾侧依左、右闲印以"三花"。其余杂马送尚乘者，以"风"字印印左膊，以"飞"字印印左髀。骡、牛、驴则官名志其左膊，监名志其右髀。驼、羊则官名志其颊，羊仍割耳。若经印之后简入别所者，各以新入处监名印其左颊。官马赐人者，以"赐"字印；配诸军及充传送驿者，以"出"字印，并印左、右颊也。）</p><p>凡每岁进马粗良有差。使司每岁简细马五十匹、敦马一百匹进之。若诸监之细马生驹，以其数申所由司次入寺。其四岁以下粗马，每年简充诸卫官马。</p><p>凡马、牛皮·脯及筋·角之属，皆纳于有司。</p><p>每年终，监牧使巡按孳课之数，以功过相除，为之考课焉。</p><p>【沙苑监】</p><p>沙苑监掌牧养陇右诸牧牛、羊，以供其宴会、祭祀及尚食所用，每岁与典牧分月以供之。若百司应供者，则以时皆供之。</p><p>凡屠宰，国忌废务日、立春前后一日、每月一日·八日·十四日·十五日·十八日·二十三日·二十四日·二十八日·二十九日·三十日、每岁正月·五月·九月皆罢之。诸杂畜及羖羊有孕者，虽非其日月，亦免之。</p><p>凡羊毛及杂畜皮、角皆具数申送所由焉。（□本云："太仆属官有沙苑监，开元二十三年省。"）</p><h2>饲料</h2><p>【尚乘局】</p><p>凡秣马给料，以时为差。（春、冬日给蒿一围，粟一斗，盐二合；秋、夏日给青刍一围，粟减半。）</p><p>【典厩署】</p><p>典厩令掌系饲马牛，给养杂畜之事。</p><p>凡象一给二丁，细马一、中马二、驽马三、驼·牛·骡各四、驴及纯犊各六、羊二十各给一丁，（纯谓色不杂者。若饲黄禾及青草，各准运处远近，临时加给也。）
乳驹、乳犊十给一丁。</p><p>凡象日给藁六围，马、驼、牛各一围，羊十一共一围，（每围以三尺为限也。）
蜀马与骡各八分其围，驴四分其围，乳驹、乳犊五共一围；青刍倍之。</p><p>凡象日给稻、菽各三斗，盐一升；马，粟一斗、盐六勺，乳者倍之；驼及牛之乳者、运者各以斗菽，田牛半之；施盐三合，牛盐二合；羊，粟、菽各升有四合，盐六勺。（象、马、骡、牛、驼饲青草日，粟、豆各减半，盐则恒给；饲禾及青豆者，粟、豆全断。若无青可饲，粟、豆依旧给。其象至冬给羊皮及故毡作衣也。）</p></div>
</main>
</div>
</body>

</html>