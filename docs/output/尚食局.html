<html>

<meta charset="utf-8"/>
<title>尚食局</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>尚食局</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>奉御</td><td>二人</td><td>正五品下</td><td rowspan="2">掌供天子之常膳，随四时之禁，适五味之宜，当进食，必先尝</td></tr><tr><td>直长</td><td>五人</td><td>正七品上</td></tr><tr><td>食医</td><td>八人</td><td>正九品下</td><td>掌和齐所宜</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>书令史</td><td>二人</td><td>-</td></tr><tr><td>书吏</td><td>四人</td><td>-</td></tr><tr><td>主食</td><td>十六人</td><td>掌率主膳以供其职</td></tr><tr><td>主膳</td><td>七百人</td><td>-</td></tr><tr><td>掌固</td><td>八人</td><td>-</td></tr></tbody></table><h5>奉御</h5><p>奉御二人，正五品下。</p><p>《周礼》有膳夫、内饔。秦置六尚，有尚食之名，如淳以为主天子物曰"尚"。叹因之，后遂省并共职于太官、汤官。至北齐，门下省统六局，尚食局有典御二人，丞、监各四人；又有集书省，统三局，有中尚食局典御二人、监四人，品与尚食同。后周有内膳上士二人、中士四人，凡进食必先尝之。至隋开皇初，门下省统尚食局，有典御二人、直长四人、食医四人；大业三年分属殿内，改典御为奉御，员二人，正五品。皇朝因之。龙朔二年改为奉膳大夫，咸亨元年复故。</p><p>尚食奉御掌供天子之常膳，随四时之禁，适五味之宜，（春肝、夏心、秋肺、冬肾。季之月脾，皆时王不可食。五味：酸、咸、甘、苦、辛。）当进食，必先尝。</p><p>凡天下诸州进甘滋珍异，皆辨其名数，而谨其储供。</p><p>凡元正、冬至大朝会飨百官，与光禄视其品秩，分其等差而供焉。其赐王公已下及外方宾客亦如之。若诸陵月享，则于陵所视膳而献之。（诸陵须上食，陵别殿中省主膳三十人分番上下，每季差官相监，于陵所造食供进。）</p><h5>直长</h5><p>直长五人，正七品上。</p><p>隋开皇初，置直长四人，从七品下，大业三年，加置六人，增品为正第七。皇朝因之，减置五人。</p><p>尚食奉御掌供天子之常膳，随四时之禁，适五味之宜，当进食，必先尝。直长为之贰。</p><h5>食医</h5><p>食医八人，正九品下。</p><p>《周礼》有食医中士二人。"掌和王之六食、六饮、六膳、百羞、百酱、八珍之齐"。隋尚食局有食医四人，皇朝加至八人。后周置主食、主膳等，皇朝因之。</p><p>食医掌和齐所宜。</p><h5>主食</h5><p>主食十六人。</p><p>后周内膳有主食十二人。</p><p>主食掌率主膳以供其职。</p></div>
</main>
</div>
</body>

</html>