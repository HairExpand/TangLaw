<html>

<meta charset="utf-8"/>
<title>贡举</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>贡举</h1>
<hr/>

<main>
<div class="text"><p>凡举试之制，每岁仲冬，率与计偕。</p><p>其科有六：一曰秀才，（试方略策五条。此科取人稍峻，贞观已后遂绝。）二曰明经，三曰进士，四曰明法，五曰书，六曰筭。
凡正经有九：《礼记》、《左氏春秋》为大经，《毛诗》、《周礼》、《仪礼》为中经，《周易》、《尚书》、《公羊春秋》、《谷梁春秋》为小经。通二经者，一大一小，若两中经。通三经者，大、小、中各一。通五经者，大经并通。其《孝经》、《论语》、《老子》并须兼习。
凡明经先帖经，然后口试并答策，取粗有文理者为通。（旧制，诸明经试每经十帖、《孝经》二帖、《论语》八帖、《老子》兼注五帖，每帖三言，通六已上，然后试策十条，通七，即为高第。开元二十五敕：诸明经先帖经，通五已上，然后口试，每经通问大义十条，遍六已上，并答时务策三道。）
凡进士先贴经，然后试杂文及策，文取华实兼举，策须义理惬当者为通。（旧例帖一小经并注，通六已上；帖《老子》兼注，通三已上，然后试杂文两道、时务策五条。开元二十五年，依明经帖一大经，通四已上，余如旧。）
凡明法试律、令，取识达义理，问无疑滞者为通。（所试律、令，凡每部试十帖。策试十条：律七条，令三条。）
凡明书试《说文》、《字林》，取通训诂，兼会杂体者为通。（《说文》六帖，《字林》四帖；兼口试，不限条数。）
凡明筭试《九章》、《海岛》、《孙子》、《五曹》、《张丘建》、《夏侯阳》、《周髀》、《五经》、《缀术》、《缉古》，取明数造术，辨明术理者为通。（《九章》三帖，《五经》等七部各一帖，《辍术》六贴，《辑古》四帖，录大义本条为问。）</p><p>凡此六科，求人之本，必取精究理实而升为第。其有博综兼学，须加甄奖，不得限以常科。（开元二十五年敕，明经、进士中，除所试外，明经有兼明五经已上，每经帖十通五已上，口问大义十条，疏义精通，通五已上；进士有兼通一史，试策及口问各十条，通六已上，须加甄奖，所司录名奏闻。其进士唱及第讫，具所试杂文及策，送中书门下详覆。其明经口问，仍须对同举人考试。其试弘文、崇文生，自依常式。）</p><p>其弘文、崇文馆学生虽同明经、进士，以其资荫全高，试取粗通文义。（弘、崇生习一大经一小经、两中经者、习《史记》者，《汉书》者，《东观汉记》者，《三国志》者，皆须读文精熟，言音典正，策试十道，取粗解注义，经通六，史通三。其试时务策者，皆须识文体，不失问目意，试五得三。皆兼帖《孝经》、《论语》，共十条。）</p><p>太庙斋郎亦试两经，文义粗通，然后补授，考满简试。其郊社斋郎简试亦如太庙斋郎。其国子监大成十员，取明经及第人聪明灼然者，试日诵千言，并口试，仍策所习业十条通七，然后补充，各授散官，依色令于学内习业，以通四经为限。（其禄俸赐会准非伎术直例给。业成者于吏部简试，《孝经》、《论语》共试八条，余经各试八条，间日一试，灼然明练精熟为通。口试十通九、策试十通七为第。所加经者，《礼记》、《左传》、《毛诗》、《周礼》各加两阶，余经各加一阶。及第者放选，优与处分；不第者，三年一简，九年业不成者，解退，依常选例。业未成年未满者，不得别选及充余使。若经事故，应叙日，还令覆上。其先及第人欲加经、及官人请试经者，皆准此。）</p></div>
</main>
</div>
</body>

</html>