<html>

<meta charset="utf-8"/>
<title>贡举</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>贡举</h1>
<hr/>

<main>
<div class="text"><h2>文举</h2><p>【礼部】</p><p>凡举试之制，每岁仲冬，率与计偕。</p><p>其科有六：一曰秀才，（试方略策五条。此科取人稍峻，贞观已后遂绝。）二曰明经，三曰进士，四曰明法，五曰书，六曰筭。
凡正经有九：《礼记》、《左氏春秋》为大经，《毛诗》、《周礼》、《仪礼》为中经，《周易》、《尚书》、《公羊春秋》、《谷梁春秋》为小经。通二经者，一大一小，若两中经。通三经者，大、小、中各一。通五经者，大经并通。其《孝经》、《论语》、《老子》并须兼习。
凡明经先帖经，然后口试并答策，取粗有文理者为通。（旧制，诸明经试每经十帖、《孝经》二帖、《论语》八帖、《老子》兼注五帖，每帖三言，通六已上，然后试策十条，通七，即为高第。开元二十五敕：诸明经先帖经，通五已上，然后口试，每经通问大义十条，遍六已上，并答时务策三道。）
凡进士先贴经，然后试杂文及策，文取华实兼举，策须义理惬当者为通。（旧例帖一小经并注，通六已上；帖《老子》兼注，通三已上，然后试杂文两道、时务策五条。开元二十五年，依明经帖一大经，通四已上，余如旧。）
凡明法试律、令，取识达义理，问无疑滞者为通。（所试律、令，凡每部试十帖。策试十条：律七条，令三条。）
凡明书试《说文》、《字林》，取通训诂，兼会杂体者为通。（《说文》六帖，《字林》四帖；兼口试，不限条数。）
凡明筭试《九章》、《海岛》、《孙子》、《五曹》、《张丘建》、《夏侯阳》、《周髀》、《五经》、《缀术》、《缉古》，取明数造术，辨明术理者为通。（《九章》三帖，《五经》等七部各一帖，《辍术》六贴，《辑古》四帖，录大义本条为问。）</p><p>凡此六科，求人之本，必取精究理实而升为第。其有博综兼学，须加甄奖，不得限以常科。（开元二十五年敕，明经、进士中，除所试外，明经有兼明五经已上，每经帖十通五已上，口问大义十条，疏义精通，通五已上；进士有兼通一史，试策及口问各十条，通六已上，须加甄奖，所司录名奏闻。其进士唱及第讫，具所试杂文及策，送中书门下详覆。其明经口问，仍须对同举人考试。其试弘文、崇文生，自依常式。）</p><p>其弘文、崇文馆学生虽同明经、进士，以其资荫全高，试取粗通文义。（弘、崇生习一大经一小经、两中经者、习《史记》者，《汉书》者，《东观汉记》者，《三国志》者，皆须读文精熟，言音典正，策试十道，取粗解注义，经通六，史通三。其试时务策者，皆须识文体，不失问目意，试五得三。皆兼帖《孝经》、《论语》，共十条。）</p><p>太庙斋郎亦试两经，文义粗通，然后补授，考满简试。其郊社斋郎简试亦如太庙斋郎。其国子监大成十员，取明经及第人聪明灼然者，试日诵千言，并口试，仍策所习业十条通七，然后补充，各授散官，依色令于学内习业，以通四经为限。（其禄俸赐会准非伎术直例给。业成者于吏部简试，《孝经》、《论语》共试八条，余经各试八条，间日一试，灼然明练精熟为通。口试十通九、策试十通七为第。所加经者，《礼记》、《左传》、《毛诗》、《周礼》各加两阶，余经各加一阶。及第者放选，优与处分；不第者，三年一简，九年业不成者，解退，依常选例。业未成年未满者，不得别选及充余使。若经事故，应叙日，还令覆上。其先及第人欲加经、及官人请试经者，皆准此。）</p><p>【吏部·考功司】</p><p>凡诸州每岁贡人，其类有六：一曰秀才，二曰明经，三曰进士，四曰明法，五曰书，六曰筭。其弘文、崇文生各依所习业随明经、进士例。
1 其秀才试方略策五条，文、理俱高者为上上，文高理平、理高文平者为上中，文、理俱平者为上下，文、理粗通为中上，文劣理滞为不第。（此条取人稍峻，自贞观后遂绝。）
2 其明经各试所习业，文、注精熟，辨明义理，然后为通。正经有九：《礼记》、《左传》为大经，《毛诗》、《周礼》，《仪礼》为中经，《周易》、《尚书》、《公羊》、《谷梁》为小经。通二经者，一大一小，若两中经；通三经者，大、小、中各一；通五经者，大经并通。其《孝经》、《论语》并须兼习。（诸明经试两经，进士一经，每经十帖。《孝经》二帖，《论语》八帖。每些三言。通六已上，然后试策：《周礼》、《左氏》、《礼记》各四条，余经各三条，《孝经》、《论语》共三条、皆绿经文及注意为问。其答者须辨明义理，然后为通。通十为上上，通八为上中，通七为上下，通六为中上。其通三经者，全通为上上，通十为上中，通九为上下，通八为中上，通七圣经通五为不第。）
3 其进士帖一小经及《老子》，（皆经、注兼帖。）试杂文两首，策时务五条，文须洞识文律，策须义理惬当者为通。（若事义有滞、词句不偷者为不。其经、策全通为甲，策通四、帖通六已上为乙，已下为不第。）
4 其明法试律、令各一部，识达义理、问无疑滞者为通。（粗知纲例、未究指归者为不。所试律、令，每部试十帖。策试十条：律七条，令三条。全通者为甲，通八已上为乙，已下为不第。）
5 其明书则说文六帖，《字林》四帖。（诸试书学生帖试通讫，先口试，不限条数，疑则问之，并通，然后试策。）
6 其明筭则《九章》三帖，《海岛》、《孙子》、《五曹》、《张丘建》、《夏侯阳》、《周髀》、《五经》等七部各一帖。其《缀术》六帖，《缉古》四帖。（录大义本条为问。答者明数造术，辨明术理，然后为通。记遗三等数，读令精熟，试十得九为第。其试《缀术》、《辑古》者，《缀术》七条，《缉古》三条。诸及第人并录奏，仍关送吏部。书、筭于从九品下叙排。）</p><p>弘、崇生虽同明经、进士，以其资荫全高，试亦不拘常例。（弘、崇生习一大经、一小经者，两中经者，习《史记》者，《汉书》者，《东观汉记》者，《三国志》者，皆须读文精熟，言音典正。策试十道，取粗解注义，经通六，史通三。其试时务策者，须识文体，不失问目意，试五得三。皆兼帖《孝经》、《论语》共十条。）应简齐郎，准贡举例贴试。（太常解申礼部勘责，十月内送考功，帖《论语》及一大经，及第者，奏闻。）</p><p>国子监大成二十员，取贡举及第人聪明灼然者，试日诵千言，并口试，仍策所习业，十条通七，然后补充，各授官，依色令于学内习业，以通四经为通。（其禄俸、赐会准非伎术直例给。业成者于吏部简试，《孝经》、《论语》共试八条，余经各试八条，间日一试灼然明练精熟为通。口试十通九、策试十通七为第。所加经者，《礼记》、《左传》、《毛诗》、《周礼》各加两阶，余经各加一阶。及第者放选，优与处分；如不及第，依旧任。每三年一简。九年业不成者，解退，依常选例。业未成、年未满者，不得别选及充余使。若经事故，应叙日，还令覆上。其先及第人欲加经、及官人请试经者亦准此。）</p><p>【功曹、司功参军】</p><p>凡贡举人有博识高才，强学待问，无失后选者，为秀才；通二经已上者，为明经；明闲时务，精熟一经者，为进士；通达律令者，为明法。其人正直清修，名行孝义，旌表门闾，堪理时务，亦随宾贡为孝弟力田。</p><p>凡贡人，上州岁贡三人，中州二人，下州一人。若有茂才异等，亦不抑以常数。</p><p>凡贡人行乡饮酒之礼，牲用少牢。若州县春、秋二社及释奠之礼，亦皆以少牢。</p><h2>武举</h2><p>【兵部·兵部司】</p><p>凡应举之人有
谋略、（谓闲兵法。）
才艺、（谓有勇技。）
平射、（谓善能令矢发平直。十发五中，五居其次为上第；三中，七居其次为下第。）
筒射，（谓善及远而中。十发四中，六居其次为上第，三中，七居其次为下第；不及此者为不第。）
皆待命以举，非有常也。</p><p>若州、府岁贡，皆孟冬随朝集使以至省，勘责文状而引试焉；亦舆计科偕。有二科：
一曰平射，（试射长垛。三十发不出第三院为第。）
二曰武举。</p><p>其试用有七：
一曰射长垛；（人中院为上，入次院为次上，入外院为次。）
二曰骑射；（发而并中为上，或中或不中为次上，总不中为次。）
三曰马枪；（三板、四板为上，二板为次上，一板及不中为次。
四曰步射，射草人；（中者为次上，虽中而不法、虽法而不中者为次。）
五曰材貌；（以身长六尺已上者为次上，已下为次。）
六曰言语；（有神彩，堪统领者为次上，无者为次。）
七曰举重，（谓翘阅。率以五次上为第。）
皆试其高第者以奏闻其科第之优劣，（谓平射、筒射之上第者，前资、见任见选，听减一次上，舆官，勋．散·卫官、五品已上官子孙，帖仗二年而选。次第者，其应选则据资优与处分，应帖仗则三年而选。庶人之上第亦帖仗，其年比次第；庶人次第，又加二年。武贡之第者，勋官五品已上并三卫执仗、乘，若品子年考已满者，并放选；勋官六品巳上并应宿卫人及品子五考已上者，并授散官，谓"军士战官"；余并帖仗然后授散官。）</p><p>勋、获之等级，（谓军士战功之等级。若牢城苦战第一等，酬勋三转，第二、第三等差减一转。凡破城、阵，以少击多为"上阵"，数略相当为"中阵"，以多击少为"下阵"，转倍以上为"多少"。常据贼数以十分率之，杀获四分已上为"上获"，二分已上为"中获"，一分已上为"下获"。凡上阵上获第一等酬勋五转，上阵中获、中阵上获第一等酬勋四转，上阵下获、中阵中获、下阵上获第一等酬勋三转；其第二、第三等各递降一转。中阵下获、下阵中获第一等酬勋两转，第二、第三等并下阵下获各酬勋一转。其虽破城、阵，杀获不成分者，三等阵各酬勋一转。其跳荡、降功不在限。凡临阵对寇，矢石未交，先锋挺人，贼徒因而破者为跳荡；其次先锋受降者为降功。凡酬功者，见任、前资、常选为上资，文·武散官、卫官、勋官五品已上为次资，五品子·孙、上柱国·柱国子、勋官六品已下、诸色有番考人为下资，白丁、卫士、杂色人为无资。凡跳荡人，上资加两阶，即优与处分，应入三品、五品，不限官考；次资即优与处分；下资优与处分；无賫稍优与处分。其殊功第一等，上资加一阶，优与处分，应入三品、五品，减四考；次资优与处分；下资稍优与处分；无资放选。殊功第二等，上资优与处分，次资稍优与处分，下资放选，无资常勋外加三转。殊功第三等，上资稍优与处分，次资放选，下资应简日放选，无资常勋外加两转。若破国王胜，事愈常格，或斩将搴旗，功效尤异，虽不合格，并委军将临时录奏。）皆审其实而授叙焉。</p></div>
</main>
</div>
</body>

</html>