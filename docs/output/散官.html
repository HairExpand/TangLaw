<html>

<meta charset="utf-8"/>
<title>散官</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>散官</h1>
<hr/>

<main>
<div class="text"><table class=" table table-bordered"><caption>散官叙阶</caption><thead><tr><th>文散官</th><th>武散官</th><th>叙阶</th></tr></thead><tbody><tr><td>开府仪同三司</td><td>骠骑大将军</td><td>从一品</td></tr><tr><td>特进</td><td>辅国大将军</td><td>正二品</td></tr><tr><td>光禄大夫</td><td>镇军大将军</td><td>从二品</td></tr><tr><td>金紫光禄大夫</td><td>冠军大将军</td><td>正三品</td></tr><tr><td>银青光禄大夫</td><td>云麾将军</td><td>从三品</td></tr><tr><td>正议大夫</td><td>忠武将军</td><td>正四品上</td></tr><tr><td>通议大夫</td><td>壮武将军</td><td>正四品下</td></tr><tr><td>太中大夫</td><td>宣威将军</td><td>从四品上</td></tr><tr><td>中大夫</td><td>明威将军</td><td>从四品下</td></tr><tr><td>中散大夫</td><td>定远将军</td><td>正五品上</td></tr><tr><td>朝议大夫</td><td>宁远将军</td><td>正五品下</td></tr><tr><td>朝请大夫</td><td>游骑将军</td><td>从五品上</td></tr><tr><td>朝散大夫</td><td>游击将军</td><td>从五品下</td></tr><tr><td>朝议郎</td><td>昭武校尉</td><td>正六品上</td></tr><tr><td>承议郎</td><td>昭武副尉</td><td>正六品下</td></tr><tr><td>奉议郎</td><td>振威校尉</td><td>从六品上</td></tr><tr><td>通直郎</td><td>振威副尉</td><td>从六品下</td></tr><tr><td>朝请郎</td><td>致果校尉</td><td>正七品上</td></tr><tr><td>宣德郎</td><td>致果副尉</td><td>正七品下</td></tr><tr><td>朝散郎</td><td>翊麾校尉</td><td>从七品上</td></tr><tr><td>宣义郎</td><td>翊麾副尉</td><td>从七品下</td></tr><tr><td>给事郎</td><td>宣节校尉</td><td>正八品上</td></tr><tr><td>徵事郎</td><td>宣节副尉</td><td>正八品下</td></tr><tr><td>承奉郎</td><td>御武校尉</td><td>从八品上</td></tr><tr><td>承务郎</td><td>御武副尉</td><td>从八品下</td></tr><tr><td>儒林郎</td><td>仁勇校尉</td><td>正九品上</td></tr><tr><td>登仕郎</td><td>仁勇副尉</td><td>正九品下</td></tr><tr><td>文林郎</td><td>陪戎校尉</td><td>从九品上</td></tr><tr><td>将仕郎</td><td>陪戎副尉</td><td>从九品下</td></tr></tbody></table><h2>文散官</h2><p>【吏部·吏部司】</p><p>凡叙阶二十九：
从一品曰开府仪同三司；（后汉殇帝延平元年，邓骘马车骑将军、仪同三司，"仪同"之名，自此始也。又吕布有平董卓之勋，开府如三司；魏黄初三年，黄权为车骑将军、开府仪同三司，"开府"之名，自此始也，其品第一。梁班第十七，陈氏秩万石，北齐从一品。后周置上开府仪同三司、开府仪同三司、上仪同三司、仪同三司等十一号，以酬勤劳。隋氏因之。皇朝初，惟置开府仪同三司，为散官品。）
正二品曰特进；（二汉及魏、晋以为加官，从本官服，无吏、卒，品第二，位次诸公下，在开府、骠骑上，进贤两梁冠、黑介帻、五时朝服，无章绶。又《汉朝杂事》云："诸侯功德优盛，朝廷所敬异，有赐位特进，在三公下，平冕、玄衣，侍祠郊庙。"《宋百官阶》次："江左皆兼官。晋傅咸奏特进品第二，执皮帛，坐侍臣之下。"梁班第十七。北齐特进第二品。隋特进为正二品，散官。皇朝因之。）
从二品曰光禄大夫；（秦郎中令属官有中大夫，汉氏因之。武帝太初元年更名光禄大夫，秩比二千石，掌论议，无员。后汉因之。自魏以来，诸公卿告老，多加其位。晋太始初，分为左、右光禄大夫，皆无员；若致仕，又给六尺床、帐、簟、蓐。宋氏因之。济光禄勋府有左、右光禄大夫，皆银章、青绶；若加金章、紫绶者，为金紫光禄大夫。王晏乞一片金，乃启转金紫。梁、陈并因之，光禄大夫十三班。后魏左、右光禄大夫从第一品；太和二十三年，第二品。北齐因之。后周左、右光禄大夫正八命。隋为正二品，散官。炀帝改光禄大夫为从一品，左光禄大夫正二品，右光禄大夫从二品。皇朝初，犹有左、右之名，贞观之后，唯有光禄大夫。）
正三品曰金紫光禄大夫；（本两汉光禄大夫也。至魏、晋，有加金章、紫绶者，则谓为金紫光禄大夫。晋则金紫、银青、左、右四职并置，假金章、紫绶及加金章、紫绶并秩第二，禄赐、班位、冠帻、车服、佩玉及诸所赐给皆与特进同。自晋已后，皆为兼官，少有正授。梁金紫光禄大夫为第十四班，陈为中二千石，北齐从二品，隋氏因为散官，炀帝为正三品，皇朝因之。）
从三品曰银青光禄大夫。本末与金紫同。晋有银青光禄大夫王翘之。宋、齐之后，或置或省。梁、陈无职。北齐三品。隋正三品，散官；炀帝改为从三品。皇朝因之。然而加金章、紫绶及银章、青绶则尊崇之，合居光禄之上，隋氏定令误，遂因仍不改。）
正四品上曰正议大夫；（隋炀帝置，为正四品，散官。盖取秦大夫官论议，故置正议、通议之名。）
正四品下曰通议大夫；（隋炀帝置，正四品。）
从四品上曰太中大夫；（秦太中大夫秩比千石，掌论议。汉氏因之。梁班第十一，陈秩千石。北齐从第三品。皇朝为散官。）
从四品下曰中大夫；（秦置中大夫。汉武帝太初元年，改为光禄大夫。北齐中大夫第四品。皇朝为散官。）
正五品上曰中散大夫；（后汉有中散大夫，六百石，无员。魏、晋因之。《齐职仪》："品第七，绛朝服，进贤一梁冠。"梁班第十，陈秩千石。皇朝为散官。）
正五品下曰朝议大夫；（《汉宫仪》："大夫以上得奉朝议。"则其义也。隋文帝置朝议大夫，为从三品，散官。）
从五品上曰朝请大夫；（汉诸将军、公卿年高德重者，得以列侯就第，特进，奉朝请，则其义也。隋炀帝置朝请大夫，为正五品，散官。）
从五品下曰朝散大夫；（隋文帝置朝散大夫，为正四品，散官；炀帝改为从五品下。）
正六品上曰朝议郎。宋、齐、梁、陈、后魏、北齐，诸九品散官皆以将军为品秩，谓之加戎号。隋开皇六年，始置六品已下散官，并以郎为正阶，尉为从阶：正六品上为朝议郎，下为武骑尉；从六品上为通议郎，下为屯骑尉；正七品上为朝请郎，下为骁骑尉；从七品上为朝散郎，下为游骑尉；正八品上为给事郎，下为飞骑尉；从八品上为承奉郎，下马旅骑尉；正九品上为儒林郎，下为云骑尉；从九品上为文林郎，下为羽骑尉。炀帝又置八郎、八尉。六品置建节尉、奋武尉，七品置宣惠尉、绥德尉，八品置怀仁尉、守义尉，九品置奉诚尉、立信尉，并为正从。又，六品置承议郎、通直郎，七品置宣德郎、朝散郎，八品置登仕郎、将仕郎，九品置常从郎、奉信郎，亦为正从。皇朝以郎为文职，尉为武职，遂采开皇、大业之制，以为六品已下散官。）
正六品下曰承议郎；（隋炀帝置，为正六品。）
从六品上曰奉议郎；（隋文帝置通议郎，皇朝改焉。）
从六品下曰通直郎；（晋、宋以来，诸官皆有通直，盖谓官有高下，而得通为宿直者。隋炀帝置通直郎三十人，从六品。）
正七品上曰朝请郎；（晋、架、齐、梁、陈并有奉朝请员。）
正七品下曰宣德郎；（隋炀帝置宣德郎三十人，正七品。）
从七品上曰朝散郎；（隋文帝置。）
从七品下曰宣义郎；（梁有宣义将军。隋文帝置游骑尉，皇朝改焉。）
正八品上曰给事郎；（隋文帝置。）
正八品下曰徵事郎；（隋炀帝置。）
从八品上曰承奉郎；（隋文帝置。）
从八品下曰承务郎；（隋炀帝尚书二十四司各置承务郎一人，类今尚书员外郎也。皇朝因其名而置。）
正九品上曰儒林郎；（前史各有《儒林传》，取其义也。）
正九品下曰登仕郎；
从九品上曰文林郎；（北齐置文林馆，徵文学之士以充之，取其义也。）
从九品下曰将仕郎。</p><p>凡散官四品已下、九品已上，并于吏部当番上下。（其应当番四十五日。若都省须使人送符及诸司须使人者，并取兵部、吏部散官上。经两番已上，听简入选；不第者依番，多不过六也。）</p><p>凡叙阶之法：
1 有以封爵，（谓嗣王、郡王初出身，从四品下叙；亲王诸子封郡王者，从五品上，国公，正六品上；郡公，正六品下；县公，从六品上；侯及伯、子、男并递降一等。若两应叙者，从高叙也。）
2 有以亲戚，（谓皇亲緦麻已上及皇太后周亲，正六品上叙；皇太后大功亲、皇后周亲，从六品上；皇袒免亲、皇太后小功·緦麻、皇后大功亲，正七品上；皇后小功·緦麻亲、皇太子妃周亲，从七品上。其外戚各依本服降二等叙。娶郡主，正六品上；娶县主，正七品上。郡主子，出身从七品上；县主子，从八品上叙。）有以勋庸，（谓上柱国，正六品上叙；柱国已下，每降一等，至骑都尉，从七品下；骁骑尉、飞骑尉，正九品上；云骑尉、武骑尉，从九品上。）
3 有以资荫，（谓一品子，正七品上叙，至从三品子，递降一等。四品、五品有正、从之差，亦递降一等；从五品子，从八品下叙。国公子，亦从八品下。三品以上荫曾孙，五品已上荫孙；孙降子一等，曾孙降孙一等。赠官降正官一等，散官同职事。若三品带勋官者，即以勋官品同职事荫；四品降一等，五品降二等。郡、县公子，准从五品孙；县男已上子，降一等。勋官二品子，又降一等。二王后子孙，准正三品荫。）
4 有以秀、孝，（谓秀才上上第，正八品上；已下递降一等，至中上第，从八品下。明经降秀才三等。进士、明法甲第，从九品上；乙第，降一等。若本荫高者，秀才、明经上第，加本荫四阶；已下递降一等。明经通二经已上，每一经加一阶；及官人通经者，后叙加阶亦如之。凡孝义旌表门闾者，出身从九品上叙。）
5 有以劳考，（谓内外六品已下，四考满，皆中中考者，因选，迭一阶；每二中上考，又进两阶；每一上下考，进两阶。若兼有下考，得以上考除之。）
6 有除免而复叙者；
皆循法以申之，无或枉冒。（谓官人犯除名限满应叙者，文、武三品已上奏闻；正四品于从七品下叙，已下递降一等，从五品于从八品上叙；六品、七品，从九品上叙；八品、九品，从九品下叙。若出身品高于此法者，仍从高。）</p><p>凡应入三品、五品者，皆待别制而进之，不然则否。（谓应入三品者，皆须先在四品已上官，仍限三十考已上、本阶正四品上、无痕累者，奏听进止。应入五品者，皆须先在六品已上官及左·右补阙、殿中侍御史、太常博士、詹事司直、京兆·河南·太原府判司，皆限十六考已上、本阶正六品上；伎术官本司无六品官，频任三政七品者，仍限二十考已上。并所司勘责讫，上中书门下重勘讫，然后奏闻，别制以授焉。）</p><p>凡文武百僚之班序，官同者先爵，爵同者先齿。（谓文武朝参行立：二王后位在诸王侯上，余各以官品为序。致仕官各居本色之上。若职事与散官、勋官合班，则文散官在当阶职事者之下，武散次之，勋官又次之。官同者，异姓为后。若以爵为班者。亦准此。其男巳上任文、武官者，从文、武班。若亲王、嗣王任卑官职事者，仍依王品。郡王任三品已下职事者，在同阶品上。自外无文、武官者，嗣王在太子太保下，郡王次之，国公在正三品下，郡公在从三品下，县公在正四品下，侯在从四品下，伯在正五品下，子在从五品上，男在从五品下。若前官被召见及预朝参者，在本品见任上；以理解者，在同品下；其在本司参集者，各依职事。若散官三品已上在京者，正、冬朝会依百官例。）</p><h2>武散官</h2><p>【兵部·兵部司】</p><p>兵部郎中，掌考武官之勋禄品命。</p><p>凡叙阶二十有九：
从一品曰骠骑大将军；（汉有骠骑将军霍去病；后汉有东平王苍，魏有王泉，晋有纪瞻、王骏并为之。《齐职仪》云："骠骑品秩第二，金章、紫绶，武冠，绛朝服，佩水苍玉。"《梁官品令》："杂号将军一百二十五，分为二十四班，班多者为贵，骠骑班第二十四。"陈品第一，秩中二千石。后魏《职品令》：第二。后周骠骑大将军九命。《隋官晶令》："骠骑，正四品。"皇朝定令为武散官，从一品。）
正二品曰辅国大将军；（魏《甲辰令》、晋《官品令》、梁《官品令》辅国将军并第三品，后魏从第三品，后周七命，隋从六品下，皇朝改焉。）
从二品曰镇军大将军；（《魏志》曰文帝以陈群为镇军大将军，秩二千石。《晋公卿秩》云："杨骏、胡奋并领镇军将军。"《齐职仪》云："品第三。"后周八命，隋正六品下，皇朝改焉。）
正三品曰冠军大将军，（《史记》曰楚义帝以宋义为卿子冠军；汉武帝以霍去病功冠三军，封冠军侯。其名起於此也。魏以文钦为冠军将军。《齐职仪》云："品秩第三。"《晋令》云："金章、紫绶，给五时服，武冠，佩水苍玉。"《梁令》"第三品。"陈品第四，秩中二千石。《隋令》："正六品下。"皇朝改焉。）怀化大将军；（皇朝所置，以授蕃官。）
从三品曰云麾将军，（梁班第十八。陈品第四，秩中二千石。）归德将军；（皇朝所置，以授蕃官。）
正四品上曰忠武将军，（梁班第十九。陈品第四，秩中二千石。）
正四品下曰壮武将军；（粱大通三年又置二百四十二号将军。为四十四班，壮武班第十六。陈品第六，秩千石。）
从四品上曰宣威将军，（皇朝所置。）
从四品下曰明威将军；（梁班第十二。后魏《职品令》："正六品上。"）
正五品上曰定远将军，（粱班第十二也。诸将军亦为二十四班，止施於外国，定远班第十二。）
正五品下曰宁远将军；（梁《官品令》："宁远将军，正五品。"）
从五品上曰游骑将军，（魏《甲辰令》："游骑将军，第四品。"陈秩二千石。）
从五品下曰游击将军；（《漠书》曰："武帝以苏建、韩说为游击将军。"《后汉纪》云："光武以邓晨为游击将军。"晋《官品令》："游击将军，四品。"陈秩二千石。）
正六品上曰昭武校尉，下曰昭武副尉；
从六品上曰振威校尉，下曰振威副尉；
正七品上曰致果校尉，下曰致果副尉；
从七品上曰翊麾校尉，下日翊麾副尉；
正八品上曰宣节校尉，下曰宣节副尉；
从八品上曰御武校尉，下曰御武副尉；
正九品上曰仁勇校尉，下曰仁勇副尉；
从九品上曰陪戎校尉，下曰陪戎副尉。（《汉书百官表》："校尉皆二千石，武帝置。"隋朝改为散官，皇朝因之。）</p><p>凡怀化、归德将军量配於诸卫上下，其余并兵部定其番第。（五百里内七番，一千里内八番，二千里内十番，二千里外十二番，并一月上。四品已下，九品已上，於兵部上下：五百里内四番，一千里内五番，二千里内六番，二千五百里内七番，三千里内八番，各一季上。三千里外免番，随须追集也。）番满者，六品已下并听预简选，量其才能，或留本司，或送吏部；五品已上者则奏闻。</p><p>凡叙阶之法，一如文散官之制。</p></div>
</main>
</div>
</body>

</html>