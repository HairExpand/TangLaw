<html>

<meta charset="utf-8"/>
<title>出征</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>出征</h1>
<hr/>

<main>
<div class="text"><p>【兵部·兵部司】</p><p>凡将帅出征，兵满一万人已上，置长史、司马、仓曹，胄曹·兵曹参军各一人；五千人已上，减司马。诸军各置使一人，五千人已上置副使一人，万人已上置营田副使一人；每军皆有仓曹、兵曹、胄曹参军务一人。（赤水、临洮、河源等军加胄曹参军一人，朔方五城各加胄曹参军一人。）其横海、高阳、唐兴、恒阳、北平等五军皆本州刺史为使。（其兵各一万人，十月已后募，分为三番教习。五千人置总管一人，以折动充；一千人置子将一人，以果毅充；五百人置押官一人，以别将及镇戎官充。）</p><p>凡大将出征皆告庙，授斧钺，辞齐太公庙；辞讫，不反宿於家。临军对寇，士卒不用命，并得专行其罚。既捷，及军未散，皆会众而书劳，与其费用、执俘、折馘之数，皆露布以闻，乃告太庙。元帅凯旋之日，天子遣使郊劳，有司先献捷於太庙，又告齐太公庙。（诸军将若须入朝奏事，则先状奏闻。）</p></div>
</main>
</div>
</body>

</html>