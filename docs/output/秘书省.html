<html>

<meta charset="utf-8"/>
<title>秘书省</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>秘书省</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>监</td><td>一人</td><td>从三品</td><td rowspan="2">掌邦国经籍图书之事</td></tr><tr><td>少监</td><td>二人</td><td>从四品上</td></tr><tr><td>丞</td><td>一人</td><td>从五品上</td><td>掌判省事</td></tr><tr><td>秘书郎</td><td>四人</td><td>从六品上</td><td>掌秘阁</td></tr><tr><td>校书郎</td><td>八人</td><td>正九品上</td><td>掌秘书图籍</td></tr><tr><td>正字</td><td>四人</td><td>正九品下</td><td>掌详定典籍，正其文字</td></tr><tr><td>主事</td><td>一人</td><td>从九品上</td><td>掌印，并句检稽失</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令史</td><td>四人</td><td>二品</td><td>-</td></tr><tr><td>书令史</td><td>九人</td><td>三品</td><td>-</td></tr><tr><td>典书</td><td>八人</td><td></td><td>-</td></tr><tr><td>楷书手</td><td>八十人</td><td></td><td>-</td></tr><tr><td>亭长</td><td>六人</td><td></td><td>-</td></tr><tr><td>掌固</td><td>八人</td><td></td><td>-</td></tr><tr><td>熟纸匠</td><td>十人</td><td></td><td>-</td></tr><tr><td>装璜匠</td><td>十人</td><td></td><td>-</td></tr><tr><td>笔匠</td><td>六人</td><td></td><td>-</td></tr></tbody></table><h5>监</h5><p>监一人，从三品。</p><p>《周礼春官》："太史掌建邦之六典。"又："小史掌邦国之志，定系代。"又："外史掌四方之志，三皇，五帝之书。"并秘书之任也。秦则博士官所职，禁人藏书。汉氏除挟书之律，开献书之路，置写书之官，又令谒者陈农求遗书于天下，故文籍往往而出，并藏之书府。在外则有太常、太史、博士掌之，内则有廷阁、广内、石渠之藏。又，御史中丞在殿中掌兰台秘书图籍。又，未央宫中有麒麟阁、天禄阁，亦藏书。刘向、杨雄典校，皆在禁中，谓之中书，犹今言内库书也。后汉则藏之东观，亦禁中也。至桓帝延熹二年，始置秘书监，属太常，掌禁中图书秘记，故曰秘书。汉官云："秘书监一人，秩六百石。"魏武为魏王，置秘书令，典尚书奏事，郎中书之任也，兼掌图书秘记。文帝黄初中，分秘书立中书，因置监、令，乃以散骑常侍王象领秘书监，撰皇览。魏氏兰台亦藏书，御史掌焉。《魏略》："薛夏云：'兰台为外台，秘书为内阁。'"是也。魏初，秘书属少府。及王肃为监，以为秘书之职即汉东观之任，安可复属少府！自此之后，不复属焉。至晋武，又以秘书并入中书。惠帝永平元年诏："秘书典综经籍，考校古今，中书自有职务，远相统摄，于事不专。宜令复别置秘书寺，掌中外三阁图书。"自是，秘书寺始外置焉。《晋令》云："品第五，绛朝服，铜印、墨绶，进贤两梁冠，佩水苍玉。"宋、齐同晋氏。梁改为省，与尚书、中书、门下、集书为五省，秘书监增秩中二千石，品第三；后制十八班，秘书监班第十一。陈依梁。后魏亦以秘书为五省之数。监，初从第二品中；太和末，正第三品。北齐依魏。后周春官府置外史下大夫，掌书籍，此秘书监之任也。隋秘书与尚书、门下、内史、殿内为五省，秘书监正第三品，炀帝三年降为从第三品，其后又改秘书监为秘书令。武德初改为监。龙朔二年改为兰台，其监曰兰台太史；咸亨元年复旧。天授初改为麟台监，神龙元年复旧。初，汉御史中丞掌兰台秘书图籍，故历代制都邑，建台省，以秘书与御史为邻。</p><p>秘书监之职，掌邦国经籍图书之事。（凡四部之书，必立三本，曰正本、副本、贮本，以供进内及赐人。凡敕赐人书，秘书无本，皆别写给之。）</p><h5>少监</h5><p>少监二人，从四品上。</p><p>隋炀帝三年，置秘书少监一人，从四品，掌贰秘书监之职，其后又改为少令。皇朝因隋，为少监。龙朔二年改为兰台侍郎，咸亨元年复旧。天授初改为麟台少监，神龙初复旧。至太极初，又增一员。</p><p>少监为之贰焉。</p><h5>丞</h5><p>丞一人，从五品上。</p><p>汉献帝建安中，魏武为魏王，置秘书令及二丞，典尚书奏事，并中书之任也。《魏志》"刘劭，建安末自秘书郎转秘书丞"是也。魏文黄初中，分秘书立中书，以秘书左丞倒放为中书监，秘书右丞孙资为中书令，而秘书置丞一人，秩四百石。《魏志》云："何桢，文带时上许都赋，帝异之，公车徵到为秘书郎。后月余，桢阅事，帝问外：'吾本用桢为丞，何故为郎？'案主者罪，遂改为丞。时秘书丞尚未转，遂以桢为右丞。"晋武并秘书入中书，谓之中书秘书丞。惠帝又置秘书丞二人。《晋令》："秘书丞品第六，铜印、墨绶，进贤一梁冠，绛胡服。"《晋书》称："桓石绥为秘书丞，启校四部图书。"宋、齐并一人，品、服同晋氏。梁增品第五，秩六百石，铜印、黄绶。陈依梁。后魏秘书丞一人，正第五品上。北齐因之。后周春官府有小外史上士之职，盖比秘书丞之任也。隋秘书丞一人，正五品。皇朝因隋。龙朔二年改为兰台大夫，咸亨元年复旧。天授、神龙并随省改复。</p><p>丞掌判省事。</p><h5>秘书郎</h5><p>秘书郎四人，从六品上。</p><p>魏武置秘书郎，秩四百石。《魏起居注》："青龙中，议秘书丞、郎职近日月，宜居三台上，亚尚书丞、郎。"《魏志》云王伯舆、锺会、何桢、郑默并起家拜秘书郎中，而默在秘书掌中外三阁，删省繁文，除其浮秽，始制《中经》。时，虞松为中书令，谓默曰："而今而后，朱紫别矣。"《晋令》："秘书郎中品第六，进贤一梁冠，绛朝服。"《晋起居注》云："武帝遣秘书图书分马甲、乙、景、丁四部，使秘书郎中四人各掌一焉。"《晋书》云："左太冲为《三都赋》，自以所见不博，求为秘书郎中。"宋氏除"中"字。《宋书》称："王敬弘子恢之，召为秘书郎。敬弘求为奉朝请，与恢之书曰：'且秘书有限故有竞，朝请无限故无竞，吾欲使汝处无竞之地。'文帝喜而许之。"《齐书》称王僧虔、王慈并早行令誉，皆起家拜秘书郎。梁秩六百石。江左多任贵游年少，而梁代尤甚，当时谚言："上车不落则著作，体中何如则秘书。"陈著《令》：令、仆子起家为之。后魏亦置四人，正第七品上。《后魏书》云："高谧，天安中以功臣子召入禁中，专掌秘阁，拜秘书郎。奏请广访群书，大加缮写，北京图籍，稍以审正。"北齐又增"中"字，正第七品下。隋又除"中"字，正七品上。炀帝三年，加为从五品。皇朝为从第六品上。龙朔、天授、神龙并随省改复。</p><h5>校书郎</h5><p>校书郎八人，正九品上。</p><p>汉成带命光禄大夫刘向于天禄阁校经传、诸子、诗赋，步兵校尉任宏校兵书，太史令尹咸校数术，太医监李柱国校方术。其后，杨雄以大夫亦典校于天禄阁。斯皆有其任而未置其官。至后汉，始于东观置校书郎中。《续后汉书》云："马融，安帝时为大将军邓鹭所召，拜校书郎中。在东观十年，穷览典籍，上《广成颂》。"又："窦章居贫蔬食，讲读不掇，太仆邓康重章学行。是时，学者称东观为老氏藏室，道家蓬莱山，康荐章入东观，为校书郎中。"汉御史中丞掌殿中兰台秘书图籍，因置兰台令史典校其书，班固、傅毅初并为兰台令史。王充云："通人官兰台令史。"比校书郎中。东观有校书部，置校书郎中典其事。时，通儒达学亦多以佗官领之。自汉、魏历宋、齐、梁、陈，博学之士往往以佗官典校秘书。至后魏，秘书省始置校书郎，正第九品上。北齐置十二人。隋初亦置十二人，炀帝三年减为十人，其后又增为四十人，皇朝减焉。</p><h5>正字</h5><p>正字四人，正九品下。</p><p>掌详定典籍，正其文字，前代才学之士多以佗官兼其任者。齐秘书省有正书，盖是正字之任。北齐秘书省始置正字四人，从第九品上。隋因之。皇朝为正第九品下。</p><h5>主事</h5><p>主事一人，从九品上。</p><p>皇朝置。掌印，并句检稽失。</p><h5>令史、书令史</h5><p>令史四人，书令史九人。</p><p>《魏甲辰仪》："秘书令史品第八。"晋品第九，宋品第八。齐秘书令史品勋位第六，梁、陈品第九。后魏秘书令史从第九品下，北齐正第九品上，隋开皇初始降为流外行署。隋秘书令史四人，流外二品；书令史九人，流外三品。皇朝因之。</p></div>
</main>
</div>
</body>

</html>