<html>

<meta charset="utf-8"/>
<title>随员</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>随员</h1>
<hr/>

<main>
<div class="text"><p>【吏部·吏部司】</p><p>内外官吏有行李之命。（凡别敕差使事务繁剧要重者，给判官二人，每判官并使及副使各给典二人；非繁剧者，判官一人、典二人，使及副使各给典一人；四品已上清望官，别给孔目官一人。凡吏部差使，各循其次。若员外郎及鸿胪、太府、司农、将作、少府、军器等监、寺丞，及押当兵马、仓库、园厨、苑囿、邑司、伎术、当作等官，皆不在差限。）</p><p>【户部·户部司】</p><p>凡京司文武职事官皆有防閤，一品九十六人，二品七十二人，三品三十八人，四品三十二人，五品二十四人；六品给庶仆十二人，七品八人，八品三人，九品二人。公主邑士八十人，郡主六十人，县主四十人，特封县主三十四人。（京官任两职者，从多给。）</p><p>凡州县官僚皆有白直，二品四十人，三品三十二人，四品二十四人，五品十六人，六品十人，七品七人，（七品佐官六人。）八品五人，九品四人。</p><p>凡州县官及在外监官皆有执衣以为驱使，二品十八人，三品十五人，四品十二人，五品九人，六品、七品各六人，八品、九品各三人。（执衣并以中男充。）</p><p>凡诸亲王府属并给士力，其品数如白直。（其防閤、庶仆、白直、士力纳课者，每年不过二千五百，执衣不过一千文。）</p><p>凡州、县有公廨白直及杂职，（其数见州、县中。）两番上下；执衣，三番上下。边州无白直、执衣者，取比州充。</p></div>
</main>
</div>
</body>

</html>