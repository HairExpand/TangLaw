<html>

<meta charset="utf-8"/>
<title>祭祀</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>祭祀</h1>
<hr/>

<main>
<div class="text"><h2>祭祀的类型</h2><p>凡祭祀之名有四：
一曰祀天神，
二曰祭地只，
三曰享人鬼，
四曰释奠于先圣先师。</p><p>其差有三：
若昊天上帝、五方帝、皇地只、神州、宗庙为大祀，
日、月、星、辰、社稷、先代帝王、岳、镇、海、渎、帝社、先蚕、孔宣父、齐太公、诸太子庙为中祀，
司中、司命、风师、雨师、众星、山林、川泽、五龙祠等及州县社稷、释奠为小祀。</p><h2>祭祀的日期</h2><h3>一般规定</h3><p>冬至祀昊天上帝于圜丘，以高祖配焉；又祀东方青帝灵威仰、南方赤帝赤熛怒，西方白帝白招拒，北方黑帝叶光纪，中央黄帝含枢纽及大明、夜明于坛之第一等，又祀内官五十五坐于坛之第二等，又祀中官一百五十九坐于坛之第三等；又祀外官一百五坐、众星三百六十坐于内壝之内。</p><p>正月上辛祈谷于圜丘，祀昊天上帝，以高祖配焉；祀五方帝于坛之第一等。</p><p>孟夏之月大雩于圜丘，祀昊天上帝，以太宗配焉；又祀五方帝于坛之第一等，又祀太昊、炎帝、黄帝、少昊、颛顼于坛之第二等，又祀勾芒、祝融、后土、蓐收，玄冥于内壝之内。</p><p>季秋之月大享于明堂，祀昊天上帝，以睿宗配焉；又祀五方帝、五帝、五官各于其方。</p><p>夏至祭皇地只于方丘，以高祖配焉；祭神州于坛之第一等；五岳、四镇、四海、四渎、五方山林·川泽·丘陵·坟衍·原隰，凡七十坐；皆于内壝之内。（汾阴后土祠庙亦四时祭焉。）</p><p>孟冬之月祭神州地只于北郊，奉太宗以配焉。</p><p>立春之日祀青帝于东郊，以太昊配焉，其勾芒氏及岁星、东方三辰七宿并从祀。</p><p>立夏之日祀赤帝于南郊，以神农配焉，其祝融氏及荧惑星、南方三辰七宿并从祀。</p><p>季夏土王日祀黄帝于南郊，以轩辕配焉，其后土氏、镇星并从祀。</p><p>立秋之日祀白帝于西郊，以少昊配焉，其蓐收氏、太白星、西方三辰七宿并从祀。</p><p>立冬之日祀黑帝于北郊，以颛顼配焉，其玄冥氏、辰星及北方三辰七宿并从祀。</p><p>春分之日朝日于东郊，秋分之日夕月于西郊，立春后丑日祀风师于国城东北，立夏后申日祀雨师于国城西南，立秋后辰日祀灵星于国城东南，立冬后亥日祀司中、司命、司人、司禄于国城西北。</p><p>仲春上戊祭太社，以后土氏配焉，祭太稷，以后稷氏配焉。</p><p>仲秋之月及腊日亦如之。</p><p>四孟月及腊日大享太庙，春享则兼祭司命及户，夏享则兼祭灶。</p><p>季夏之月祭中溜。</p><p>秋享兼祭门及厉，冬享兼祭行。</p><p>若腊享，则七祀遍祭，皆于太庙之西门内之南。</p><p>凡三年一袷享，以孟冬；五年一祫享，以孟夏，皆七祀遍祭。若袷享，则配享功臣皆列于当室之前。（高祖之庙则开府仪同三司淮安王神通、礼部尚书河间王孝恭、陕东道大行台右仆射郑国公殷开山、户部尚书渝国公刘政会配飨。太宗之庙则司空梁国公房玄龄、尚书左仆射莱国公杜如晦、尚书左仆射申阂公高士廉配享。高宗之庙则司空英国公李勣、尚书左仆射北平县公张行成、中书令高唐县公马周配享。中宗之庙则侍中平阳郡王敬晖、侍中抉阳郡王桓彦范、中书令博陵郡王崔玄暐、中书令汉阳郡王张东之、中书令南阳郡王袁恕己配飨。睿宗之庙则太子少傅许国公苏瑰、尚书左丞相徐国公刘幽求配飨。）</p><p>孟夏吉亥享先农于东郊，以后稷配。</p><p>季春吉巳享先蚕于西郊。</p><p>仲春上丁释奠于孔宣父，以颜回配，其七十二弟子及先儒并从配；（谓子渊、子骞、伯牛、仲弓、子有、子路、宰我、子贡、子游、子夏、曾参、颛孙师、澹台灭明、宓子贱、原宪、公冶长、南宫适、公暂哀、曾点、颜路、商瞿、高柴、漆雕开、公伯寮、司马牛、樊迟、有若、公西赤、巫马期、梁鳣、颜相、冉孺，曹恤、伯虔、公孙龙、冉季产、秦子南、漆雕哆、颜子骄、漆雕徒父、壤驷赤、商泽、石作蜀、任不齐、公夏首、公良孺、后处，秦冉、奚容箴、公肩定、颜辛、邬单、句井彊、罕父黑、秦商、申党、公阻子之，荣子、县成、左人郢、燕伋、郑子徒、秦非、施之常、颜哙、步叔乘、颜之仆，陈亢籍、乐欣、廉洁，颜何、叔仲会、狄黑、邦巽、孔忠、公西舆如、公西葴等，及左丘明、公羊高、谷梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑玄、服虔、贾逵、何休、王肃、王弼、杜预、范甯等，凡九十八人。）
仲秋之月亦如之。</p><p>仲春上戊释奠于齐太公，以留侯张良配焉；仲秋之月亦如之。孟冬祭司寒于冰室，仲春祀马祖，仲夏享先牧，仲秋祭马社，仲冬祭马步，并以刚日，皆于大泽之中。</p><p>季冬腊日前寅蜡百神于南郊，大明、夜明、神农、后稷、伊耆、五官、五星、二十八宿、十二辰、五岳、四镇、四海、四渎、五田峻、青龙、朱雀、麒麟、驺虞、玄武及五方山林·川泽·丘陵·坟衍·原隰·井泉·水·墉·坊·于菟·鳞·羽·介·毛·臝·邮·表·畷·猫·昆虫，凡一百八十七坐；若其方有灾害，则阙而不祭，祭井泉于川泽之下。</p><p>立春之日，祭东岳泰山于兖州，乐镇沂山于沂州，东海于莱州，东渎淮于唐州；
立夏之日，祭南岳衡山于衡州，南镇会稽山于越州，南海于广州，南渎江于益州；
季夏土王日，祭中岳嵩山于河南府；
立秋之日，祭西岳华山于华州，西镇吴山于陇州，西海及西渎河于同州；
立冬之日，祭北岳恒山于定州，北镇医无闾于营州，北海及北渎济于河南府，各于其境内，本州长官行焉。</p><p>蜀州青城丈人山，每岁春、秋二时享以蔬馔，委县令行。（侧近以三、两人洒扫。）</p><p>凡三年一享帝誉氏于顿丘；享唐尧于平阳，而稷、卨配焉；享虞舜于河东，咎繇配焉；享夏禹于安邑，伯益配焉；享殷汤于偃师，尹尹配焉；享周文王于酆，太公配焉；享周武王于镐，周公、召公配焉；享汉高祖于长陵，萧何配焉，皆以仲春之月。四时仲月，享隐、章怀、憨德、节愍、惠庄、惠文、惠宣七太子庙，令其子孙主祭，有司给牲牢、乐县，太常博士相礼焉。四仲月享隋文帝、周武帝庙，酅公、介公主祭。</p><h3>地方政府的祭祀</h3><p>凡州、县皆置社稷，如京、都之制，仲春上戊，州、县官亲祭；仲秋上戊亦如之。</p><p>凡州、县皆置孔宣父庙，以颜回配焉，仲春上丁，州、县官行释奠之礼；仲秋上丁亦如之。凡官爵二品已上，祠四庙；五品已上，祠三庙；六品已下达于庶人，祭祖弥而已。凡国有封禅之礼，则依圜丘方泽之神位。（古封禅礼多阙而不载，其玉检文亦秘，代莫得知。开元二十三年，上封泰山，乘马直造山顶，唯一二大臣得从焉；其玉检文为苍生祈福，当时不秘，人得以知之。）若亲征，祃类昭告各依本神位焉。（车驾巡幸，路次名山大川、古昔圣帝明王·名臣将相陵墓及庙应致祭者，名山大川三十里内，圣帝明王二十里内，名臣将相十里内，并令本州祭之。）</p><h2>祭祀的程序</h2><p>凡国有大祭祀之礼，皇帝亲祭，则太尉为亚献，光禄卿为终献；若有司摄事；则太尉为初献，太常卿为亚献，光禄卿为终献；孔宣父庙，则国子祭酒为初献，司业为亚献，国子博士为终献；齐太公庙，则太常卿为初献，少卿为亚献，丞为终献。诸小祀唯官一献。</p><p>凡大祀散斋四日，致斋三日；中祀散斋三日，致斋二日；小祀散斋二日，致斋一日，皆祀前习礼、沐浴，并给明衣。（诸大祀斋官皆于散斋日平明集尚书省受誓戒；其致斋日，三公于都省安置，所司铺设。若车驾亲行及斋官向祀祭之所，本司预告州县及金吾相知，令平明清所行之路，道次不得见诸凶秽、縗绖及闻哭泣之声。散斋日不得吊丧问疾，不判署刑杀文书，不决罚罪人。）</p><p>凡京师孟夏已后旱则先祈岳、镇、海、渎及诸山川能兴云雨者，皆于北郊望祭；又祈社稷；又祈宗庙。每七日一祈，不雨，温从岳、渎如初。旱甚则修雩。秋分已后，虽旱不雩。雨足皆报祀。若州、县，则先祈社稷及境内山川。若霖雨，则京城荣诸门，门别三日，每日一荣；不止，祈山川、岳镇、海渎；三日不止，祈社稷、宗庙。若州、县，则荣城门及境内山川而己。</p><p>凡郊祀天地、日月、星辰、岳渎，享祭宗庙、百神，在京都者，用牛、羊、豕、涤养之敷，省阅之仪，皆裁于厅廪牺之职焉。若诸州祭岳、镇、海、渎、先代帝王，以太牢；州、县释奠于孔宣父及祭社稷，以少牢；其祈荣，则以特牛。</p><p>凡郊祀天地、日月、星辰、岳渎及享宗庙、百神在京都者，所用笾、豆、簠、簋、钘、俎之数，鱼脯醯醢之味，石盐菜果之羞，并载于太官之职焉。若诸州祭岳、镇、海、渎及先代帝王，笾豆各十，簠、簋各二，俎三；州、县祭社稷、释奠，每坐笾、豆各八，簠、簋、俎如上，其所实之物，如京、都之制。</p><p>凡祀用尊、罍，所实之制，并载于良酝之职焉。凡天下之珍异甘滋之物，多少之制，封检之宜，并载于尚食之职焉。凡非因大礼，不得献食。若因大庆，献食及所司供进，并不得用犊。若牸羊至厨生羔者，放长生。（若大斋日，皆进素食，其应用之羊亦放为长生。）</p><p>凡诸陵所有进献之馔，并载于陵令之职焉。</p><p>君臣之版位黑质赤文。天子方尺有二寸，厚三寸；太子方九寸，厚二寸；公卿已下方七寸，厚一寸有半。天子版位题曰"皇帝位"，太子曰"皇太子位"，百官题曰"某品位"。</p><p>凡祭祀、朝会，设庶官之位。（文左武右，东西相向，北方为上。东方、南方之使，次于文官之下；西方、北方之使，次于武官之下；二王之后，列于武官之上；褒圣侯，叙于文官之列。凡有事于神祇，则设御位于坛之东南；从祀公卿、献官及掌事者，位于壝之内外。若有事于宗庙，则设位于庙庭之中，宗庙之子孙列焉，昭穆异位，去爵从齿也。）</p><p>凡尊彝之制十有四，祭祀则陈之。（一曰太尊，二曰著尊，三曰牺尊，四曰象尊，五曰壶尊，六曰山罍，七曰概尊，八曰散尊，九曰山尊，十曰蜃尊，十一曰鸡彝，十二曰鸟彝，十三曰斝彝，十四曰黄彝。又陈勺、幂、篚、坫之位，以奉其事。有事于神祇，则用太尊至于山罍；有事于宗庙，则春、夏用鸡、鸟之彝，秋、冬用黄斝之彝。星之外官用概尊，岳镇海渎用山尊，山林川泽用蜃尊，众星及丘陵已下用散尊也。）</p><p>凡祭器之位，簠、簋为前，登、钅幵次之，笾、豆为后。（簋、钅幵、笾豆之位在庙堂上，俱东侧阶之北，每坐四簋，次之以六钅幵，次之以六登，笾、豆为后，每坐异之。皆以南为上，屈陈而下也。）</p><p>凡大祭祀，则设神坐于坛上而别其位。上帝之神，席以藁秸；众神，席以莞；升中于太山，则籍以三脊之茅。与奉礼设尊、罍、篚、幂之具，太官令实之。</p><p>凡有事于百神，则立燎坛而先积柴焉。（大祀燎坛方一丈，高丈有二尽；中祀方八尺，其高一丈，下祀方五尺，高如其方。）</p><p>凡有合朔之变，则置五兵于太社，矛居东，戟居南，钺在西，槊在北，巡察四门，立于坛四隅，以朱丝萦之，以俟变过时而罢之。</p><p>凡合朔之变，则帅工人设五鼓于太社，执麾旒，于四门之塾置龙床焉。有变则举麾，击鼓齐发，变复而止。马射，则设扛鼓、金钲，施龙床，而偶作焉。（二人声作，著苣文袍、挎褶。）大滩则帅鼓角以助侲子之唱。（唐礼："鼓角十人为一队。"）</p></div>
</main>
</div>
</body>

</html>