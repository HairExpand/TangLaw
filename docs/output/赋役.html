<html>

<meta charset="utf-8"/>
<title>赋役</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>赋役</h1>
<hr/>

<main>
<div class="text"><p>【户部·户部司】</p><p>凡赋役之制有四：一曰租，二曰调，二曰役，四曰杂徭。</p><p>课户每丁租粟二石；其调随乡土所产绫、绢、絁各二丈，布加五分之一，输绫、绢、絁者绵三两，输布者麻三斤，皆书印焉。（若当户不成匹、端、屯、綟者，皆随近合。其调麻每年支料有余，折一斤纳粟一斗。）凡丁岁役二旬，（有闰之年加二日。）无事则收其庸，每日三尺；（布加五分之一。）有事而加役者，旬有五日免其调，三旬则租、调俱免。（通正役并不得过五十日。）</p><p>凡庸、调之物，仲秋而敛之，季秋发于州。租则准州土收获早晚，量事而敛之，仲冬起输，孟春而纳毕；（江南诸州从水路运送之处，若冬月水浅上埭难者，四月已后运送。）本州纳者，季冬而毕。</p><p>凡诸国蕃胡内附者，亦定为九等，四等已上为上户，七等已上为次户，八等已下为下户；上户丁税银钱十文，次户五文，下户免之。附贯经二年已上者，上户丁输羊二口，次户一口，下户三户共一口。（无羊之处，准白羊估折纳轻货。苦有征行，令自备鞍马，过三十日已上者，免当年输羊。凡内附后所生子，即同百姓，不得为蕃户也。）</p><p>凡岭南诸州税米者，上户一石二斗，次户八斗，下户六斗；若夷、獠之户，皆从半输。轻税诸州、高丽、百济应差征镇者，并令免课、役。</p><p>凡天下诸州税钱各有准常、三年一大税，其率一百五十万贯；每年一小税，共率四十万贯，以供军国传驿及邮递之用。每年又别税八十万贯，以供外官之月料及公廨之用。凡水、早、虫、霜为灾害，则有分数：十分损四已上，免租；损六己上，免租、调；损七已上，课、役俱免。若桑、麻损尽者，各免调。若已役、己输者，听免其来年。</p><p>凡丁新附于籍帐者，春附则课、役并徵，夏附则免课从役，秋附则课、役俱免。（其诈冒、隐避以免课、役，不限附之早晚，皆徵之。）</p><p>凡丁户皆有优复蠲免之制。（诸皇宗籍属宗正者及诸亲，五品已上父祖、兄弟、子孙，及诸色杂有职掌人。）若孝子、顺孙、义夫、节妇志行闻于乡闾者，州县申省奏闻，表其门闾，同籍悉免课役；有精诚致应者，则加优赏焉。</p></div>
</main>
</div>
</body>

</html>