<html>

<meta charset="utf-8"/>
<title>太医署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>太医署</h1>
<hr/>

<main>
<div class="text"><h2>太医令</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>二人</td><td>从七品下</td><td rowspan="2">掌诸医疗之法</td></tr><tr><td>丞</td><td>二人</td><td>从八品下</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>二人</td></tr><tr><td>史</td><td>四人</td></tr><tr><td>掌固</td><td>四人</td></tr></tbody></table><h5>令</h5><p>令二人，从七品下。</p><p>《周礼》有医师上士、下士。秦少府属官有大医令、丞，无员，多至数十人。后汉又有乐丞一人，魏因之。晋氏宗正属官有大医令、丞，铜印、墨绶，进贤一梁冠，绛朝服，品第七；过江，省宗正，而太医以给门下省。宋、齐太医令，丞隶侍中。梁门下省领太医令、丞，令班第一，丞为三品蕴位。陈因之。后魏有太医协士，助教。北齐太常寺统太医令、丞。后周有大医下大夫、小医上士。隋太常寺统太医署令、丞，有主药、医师、药园师、按摩·咒禁博士；炀帝又置医监五人、医正十人。皇朝因之。</p><p>太医令掌诸医疗之法。其属有四，曰医师、针师、按摩师、咒禁师，皆有博土以教之，其考试、登用如国子监之法。（诸医、针生读《本草》者，即令识药形，知药性；读明堂者，即令验图识其孔穴；读脉诀者，即令递相诊候，使知四时浮、沈、沚、滑之状；读《素问》、《黄帝针经》、《甲乙脉经》皆使精熟。博士月一试，太医令、丞季一试，太常丞年终惣试。若业术过于见任官者，即听补替。其在学九年无成者，退从本色。）</p><p>凡医师、医正、医工疗人疾病，以其全多少而书之，以为考课。（每岁常合伤寒、时气、疟、痢、伤中、金疮之药，以备人之疾病者。）</p><h5>丞</h5><p>丞二人，从八品下。</p><p>秦、汉已来皆有丞一人。至隋，又置二人，皇朝因而不改。</p><p>丞为之贰。</p><h2>医师司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>医博士</td><td>一人</td><td>正八品上</td><td rowspan="2">掌教医生</td></tr><tr><td>医助教</td><td>一人</td><td>从九品上</td></tr><tr><td>医监</td><td>四人</td><td>从八品下</td><td>-</td></tr><tr><td>医正</td><td>八人</td><td>从九品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>医生</td><td>四十人</td></tr><tr><td>典学</td><td>二人</td></tr><tr><td>医师</td><td>二十人</td></tr><tr><td>医工</td><td>一百人</td></tr><tr><td>主药</td><td>八人</td></tr><tr><td>药童</td><td>二十四人</td></tr><tr><td>药园师</td><td>二人</td></tr><tr><td>药园生</td><td>八人</td></tr></tbody></table><h5>医博士、医助教</h5><p>医博士一人，正八品上；助教一人，从九品上。</p><p>晋代以上手医子弟代习者，令助教部教之。宋元嘉二十年，太医令秦承祖奏置医学，以广教授；至三十年省。后魏有太医博士、助教。隋太医有博士二人，掌医。皇朝武德中，博士一人，助教二人；贞观中，减置一人，又置医师、医工佐之，掌教医生。</p><p>医博士掌以医术教授诸生。（诸医生既读诸经，乃分业教习，率二十人以十一人学体疗。三人学疮肿。三人学少小，二人学耳目口齿，一人学角法。体疗者，七年成；少小及疮肿，五年；耳目口齿之疾并角法，二年成。）</p><h5>医监、医正</h5><p>医监四人，从八品下；医正八人，从九品下。</p><p>后周有医正上士、中士、下士。隋炀帝置医监五员、医正十员，皇朝减之。隋又有药园师、药生等，皇朝因之。</p><h5>医生、典学</h5><p>医生四十人，典学二人。</p><p>后周医正有医生三百人，隋太医有生一百二十人，皇朝置四十人。贞观后，置典学二人。</p><h5>医师、医工</h5><p>医师二十人，医工一百人。</p><p>周礼有医师上士、下士。后汉有医工长，第五伦补为淮阳王医工长是也。隋太医有师二百人，皇朝置二十人，医工一百人。</p><h5>药园师</h5><p>药园师以时种莳、收采诸药。（京师置药园一所，择良田三顷，取庶人十六已上、二十已下充药园生，业成，补药园师。）</p><h2>针师司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>针博士</td><td>一人</td><td>从八品上</td><td rowspan="2">掌教针生</td></tr><tr><td>针助教</td><td>一人</td><td>从九品下</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>针师</td><td>十人</td></tr><tr><td>针工</td><td>三十人</td></tr><tr><td>针生</td><td>二十人</td></tr></tbody></table><h5>针博士、针助教</h5><p>针博士一人，从八品上；针助教一人；从九品下。</p><p>皇朝置，又置针师、针工佐之，以教针生也。</p><p>针博士掌教针生以经脉孔穴，使识浮、沈、沚、滑之侯，又以九针为补写之法。</p><p>凡针生习业者，教之如医生之法。</p><h5>针生</h5><p>针生习《素问》、《黄帝针经》、《明堂》、《脉诀》、《兼习流注》、《偃侧》等图，《赤乌神针》等经。业成者，试《素问》四条，《黄帝针经》、《明堂》、《脉诀》各二条。</p><h2>按摩师司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>按摩博士</td><td>一人</td><td>从九品下</td><td>掌教按摩生</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>按摩师</td><td>四人</td></tr><tr><td>按摩工</td><td>十六人</td></tr><tr><td>按摩生</td><td>十五人</td></tr></tbody></table><h5>按摩博士</h5><p>按摩博士一人，从九品下。</p><p>崔实《政论》云："熊经鸟伸，延年之术。"故华佗有五禽之戏，魏文有五推之锻。《仙经》云："户枢不朽，流水不腐。"谓欲使骨节调利，血脉宣通，即其事也。隋太医有按摩博士二人，皇朝因之。贞观中，减置一人，又置按摩师、按摩工佐之，教按摩生也。</p><p>按摩博士掌教按摩生以消息导引之法，以除人八疾。</p><h5>按摩师、按摩工</h5><p>按摩师四人，按摩工十六人。</p><p>隋太医有按摩师一百二十人，无按摩工，皇朝置之。</p><h5>按摩生</h5><p>按摩生十五人。</p><p>隋太医有按摩生一百人。皇朝武德中置三十人，贞观中减置十五人也。</p><h2>咒禁师司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>咒禁博士</td><td>一人</td><td>从九品下</td><td>掌教咒禁生</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>咒禁师</td><td>二人</td></tr><tr><td>咒禁工</td><td>八人</td></tr><tr><td>咒禁生</td><td>十人</td></tr></tbody></table><h5>咒禁博士</h5><p>咒禁博士一人，从九品下。</p><p>隋太医有咒禁博士一人，皇朝因之，又置咒禁师、咒禁工以佐之，教咒禁生也。</p><p>咒禁博士掌教咒禁生以咒禁祓除邪魅之为厉者。</p></div>
</main>
</div>
</body>

</html>