<html>

<meta charset="utf-8"/>
<title>左右千牛卫</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>左右千牛卫</h1>
<hr/>

<main>
<div class="text"><h2>大将军</h2><p></p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>大将军</td><td>一人</td><td>正三品</td><td rowspan="2">掌宫殿侍卫及供御之仪仗，而总其曹务</td></tr><tr><td>将军</td><td>二人</td><td>从三品</td></tr><tr><td>中郎将</td><td>二人</td><td>正四品下</td><td>掌供奉侍卫，以贰将军及诸曹之务</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>千牛备身</td><td>十二人</td></tr><tr><td>备身左右</td><td>十二人</td></tr><tr><td>备身</td><td>一百人</td></tr><tr><td>主仗</td><td>一百五十人</td></tr></tbody></table><h5>大将军</h5><p>大将军各一人，正三品。</p><p>谢绰《宋拾遗录》有千牛刀，即入主防身刀也。后魏有千牛备身，本掌乘舆御刀，盖取庄子："庖丁为文惠君解牛十九年，所割者数千牛，而刀刃若新发于硎石。"言此刀可以备身，因以名官。《后魏书》："奚康生有勇力，以其子难为千牛备身。"又："杨保，弘农人，为千牛备身。"北齐领左右府有领左右将军，亦统千牛备身，第六品下。隋左、右领左右府有大将军一人、将军二人，掌侍卫左右，供御兵仗。领千牛备身十二人，掌执千牛刀；备身左右十二人，掌供御弓箭；备身十六人，掌宿卫侍从。炀帝改为左、右备身郎将一人·直斋二人统之；有千牛左右、司射左右各一十六人，并正六品；有长史、录事参军等员。皇朝改为左、右千牛府。龙朔二年改为左、右奉宸卫，神龙元年寻改为千牛卫。</p><p>左、右千牛卫大将军·将军之职，掌宫殿侍卫及供御之仪仗，而总其曹务。</p><p>凡千牛备身、备身左右执弓箭以宿卫，主仗守戎服器物。</p><p>凡受朝之日，则领备身左右升殿，而侍列于御座之左右。若亲射于射宫，则大将军、将军率其属以从。</p><p>凡千牛备身·备身左右考课赐会及禄秩之升降，同京职事官之制。</p><h5>将军</h5><p>将军各二人，从三品。</p><p>北齐领左右府有领左右将军一人，隋左、右领左右府有将军二人，皇朝减一人。</p><p>左、右千牛卫大将军·将军之职，掌宫殿侍卫及供御之仪仗，而总其曹务。</p><h5>中郎将</h5><p>中郎将各二人，正四品下。</p><p>北齐有左右备身正、副都督，并四品上。隋炀帝置备身郎将一人，皇朝置中郎将各二人也。</p><p>中郎将掌供奉侍卫，以贰将军及诸曹之务。</p><p>凡千牛备身、备身左右以御刀仗升殿供奉者，皆大将军、将军率而领之，而中郎将佐其职。</p><p>凡侍奉，禁横过座前者，禁对语及倾身与阶下人语者，禁摇头举手以相招召者。若有口敕，通事舍人承受传声于阶下不闻者，则中郎将宣告之。</p><h2>长史</h2><p></p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>长史</td><td>一人</td><td>从六品上</td><td>掌判诸曹官吏之来务事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>亭长</td><td>二人</td></tr><tr><td>掌固</td><td>二人</td></tr></tbody></table><h5>长史</h5><p>长史各一人，从六品上。</p><p>隋左、右领左右府有长史以下等员，炀帝以兵曹为司兵、胄曹为司铠，皇朝改之。</p><p>长史掌判诸曹官吏之来务事。</p><h2>录事</h2><p></p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>录事参军事</td><td>一人</td><td>正八品上</td><td>掌印发，勾检稽失</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>录事</td><td>一人</td></tr><tr><td>史</td><td>二人</td></tr></tbody></table><h5>录事参军事</h5><p>录事参军事各一人，正八品上。</p><p>录事参军掌印发，勾检稽失。</p><h2>兵曹</h2><p></p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>兵曹参军事</td><td>一人</td><td>正八品下</td><td>掌文、武官及千牛备身、备身左右之簿书，及其勋阶、考课、假使、禄俸事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>二人</td></tr></tbody></table><h5>兵曹参军事</h5><p>兵曹参军事各二人，正八品下。</p><p>兵曹掌文、武官及千牛备身、备身左右之簿书，及其勋阶、考课、假使、禄俸事。</p><h2>胄曹</h2><p></p><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>胄曹参军事</td><td>一人</td><td>正八品下</td><td>掌甲仗之事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>一人</td></tr><tr><td>史</td><td>一人</td></tr></tbody></table><h5>胄曹参军事</h5><p>胄曹参军事各一人，正八品下。</p><p>胄曹掌甲仗之事。</p><p>凡御仗之物二百一十有九，羽仪之物三百，自千牛以下各分而典掌之。其当上日，执御刀、御弓矢之外，仍量备弓箭以入宿。每月，主仗当上，则配其所职。若在行从，则兼骑曹之任。</p></div>
</main>
</div>
</body>

</html>