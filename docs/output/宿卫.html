<html>

<meta charset="utf-8"/>
<title>宿卫</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>宿卫</h1>
<hr/>

<main>
<div class="text"><p>凡应宿卫官各从番第。诸卫将军、中郎将、郎将及诸卫率、副率、千牛备身、备身左右、太子千牛并长上折冲。果毅应宿卫者，并一日上，两日下；诸色长上，若司阶、中侯、司戈、执戟，并五日上，十日下。诸应外职掌押当及分司者；则年支焉。若左、右羽林将军，每夜各一人更直，中郎将、郎将亦如之。长人长上，每日上，随仗下。（长人取六尺六寸已上厚者四十人，分左、右监门卫。备四考，依出身例授武散官，依旧长上。）蕃人任武官者，并免入宿；任三卫者，配玄武门上，一日上，两日下；配南衙者，长番，每年一月上。</p><p>凡车驾在京，印东都南、北衙皆置左、右屯营，别立使以统之；若车驾在都，则京城亦如之。（北部准此。）</p><p>凡天下之上镇二十，中镇九十，下镇一百三十有五；上戍十有一，中戍八十有六，下戍二百三十有五。凡烽候所置，大率相去三十里，（若有山冈隔绝，须逐便安置，得相望见，不必要限三十里。）其逼边境者，筑城以置之。每烽置帅一人、副一人。（其放烽有一炬、二炬、三炬、四炬者，随贼多少而为差焉。旧关内、京畿、河东、河北皆置烽。开元二十五年敕以边隅无事，寰宇乂安，内地置烽，诚为非要，量停近旬烽二百六十所，计烽帅等一千三百八十八人。）</p><p>凡州、县城门及仓库门须守当者，取中男及残疾人均为番第以充，而免其徭赋焉。（若修理廨宇及园感厨，亦听量使。）</p><p></p></div>
</main>
</div>
</body>

</html>