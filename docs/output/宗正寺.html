<html>

<meta charset="utf-8"/>
<title>宗正寺</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>宗正寺</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>卿</td><td>一人</td><td>从三品</td><td rowspan="2">掌皇九族、六亲之属籍，以别昭穆之序，纪亲疏之列</td></tr><tr><td>少卿</td><td>二人</td><td>从四品上</td></tr><tr><td>丞</td><td>二人</td><td>从六品上</td><td>掌判寺事</td></tr><tr><td>主簿</td><td>二人</td><td>从七品上</td><td>掌印及勾检稽失</td></tr><tr><td>录事</td><td>一人</td><td>从九品上</td><td>掌受事发辰</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>五人</td></tr><tr><td>史</td><td>九人</td></tr><tr><td>亭长</td><td>四人</td></tr><tr><td>掌固</td><td>四人</td></tr></tbody></table><h5>卿</h5><p>卿一人，从三品。</p><p>《石氏星经》云："宗正二星，在帝座东南。"《周礼》："小宗伯掌三族之别，以辨亲疏。"《汉百官表》云："宗正，秦官，掌亲属。平帝元始四年，更名宗伯。王莽并其官于秩宗。"光武复置。《续汉书百官志》："宗正掌序录王国嫡庶之次，宗室亲属远近。"汉宗正之官不以佗族，楚元王子郢客、刘辟强、刘德等递为之。魏亦以宗室居之。晋桓温奏省属太常，宋、齐并不置，梁天监七年乃置焉。宗正，春卿，位视列曹尚书，皆以宗室为之，班第十三。陈因之。后魏亦曰宗正卿，第二品上。北齐第三品。隋开皇初，宗正卿正三品，炀帝为从三品，皇朝因之。光宅元年改为司属，神龙初复为宗正。</p><p>宗正卿之职，掌皇九族、六亲之属籍，以别昭穆之序，纪亲疏之列，并领崇玄署。</p><p>凡太皇太后、皇太后、皇后之亲分五等，皆先定于司封，宗正受而统焉。</p><p>凡大祭祀及册命、朝会之礼，皇亲、诸亲应陪位豫会者，则为之簿书，以申司封。若皇亲为王公，子孙应袭封者，亦如之。</p><h5>少卿</h5><p>少卿二人，从四品上。</p><p>后魏太和中初置少卿，第三品；二十三年，为第四品。隋初，正四品。炀帝降为从四品，皇朝因之。</p><p>少卿为之贰。</p><h5>丞</h5><p>丞二人，从六品上。</p><p>汉宗正有丞，秩千石，历魏、晋亦如之。东晋省，宋、齐因之。梁宗正丞为四班。陈六百石，第八品。后魏第七品，北齐因之。隋初丞二人，并七品下；炀帝大业五年，增为从五品。皇朝置二人，从六品上。</p><p>丞掌判寺事。</p><h5>主簿</h5><p>主簿二人，从七品上。</p><p>梁天监七年置，为七班。陈因之，北齐同。隋置二人，皇朝置一人，开元二十五年加一人。自卿以下，并于宗室中择才行者补授也。</p><p>主簿掌印及勾检稽失。</p><h5>录事</h5><p>录事一人，从九品上。</p></div>
</main>
</div>
</body>

</html>