<html>

<meta charset="utf-8"/>
<title>耕田</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>耕田</h1>
<hr/>

<main>
<div class="text"><h2>标准化</h2><p>凡天下之田，五尺为步，二百有四十步为亩，亩百为顷。度其肥瘠宽狭，以居其人。</p><h2>给田</h2><p>凡田分为二等　一曰永业，一曰口分。丁之田二为永业，八为口分。</p><h3>给田标准</h3><p>凡给田之制有差：
丁男、中男以一顷；（中男年十八已上者，亦依丁男给。）
老男、笃疾、废疾以四十亩；
寡妻妾以三十亩，若为户者则减丁之半。</p><p>凡道士给田三十亩，女冠二十亩；僧、尼亦如之。</p><p>凡官户受田减百姓口分之半。</p><p>凡天下百姓给园宅地者，良口三人已下给一亩，三口加一亩；贱口五人给一亩，五口加一亩，其口分、永业不与焉。（若京城及州、县郭下园宅，不在此例。）</p><h3>给田程序</h3><p>凡给口分田皆从便近；居城之人本县无田者，则隔县给授。</p><p>凡应收授之田皆起十月，毕十二月。</p><p>凡授田先课后不课，先贫后富，先无后少。</p><p>凡州、县界内所部受田悉足者为宽乡，不足者为狭乡。</p><h3>永业田</h3><p>凡官人受永业田。</p><p>其散官五品已上同职事给。（其地并于宽乡请授，亦任隔越请射、莅帅，皆许传之子孙，不在此授之限。若未请受而身亡者，子孙不合追请。若袭爵者，祖、父未请地，其子、孙减初受封者之半。）</p><table class=" table table-bordered"><caption>永业田标准</caption><tr><td>亲王</td><td>一百顷</td></tr><tr><td>职事官正一品</td><td>六十顷</td></tr><tr><td>郡王、职事官从一品</td><td>五十顷</td></tr><tr><td>国公、职事官正二品</td><td>四十顷</td></tr><tr><td>郡公、职事官从二品</td><td>三十五顷</td></tr><tr><td>上柱国</td><td>三十顷</td></tr><tr><td>县公、柱国、职事官正三品</td><td>二十五顷</td></tr><tr><td>上护军、职事官从三品</td><td>二十顷</td></tr><tr><td>护军</td><td>十五顷</td></tr><tr><td>侯、职事官正四品</td><td>十四顷</td></tr><tr><td>伯、职事官从四品</td><td>十一顷</td></tr><tr><td>上轻车都尉</td><td>十顷</td></tr><tr><td>子、职事官正五品</td><td>八顷</td></tr><tr><td>轻车都尉</td><td>七顷</td></tr><tr><td>男、职事官从五品</td><td>五顷</td></tr><tr><td>上骑都尉</td><td>六顷</td></tr><tr><td>骑都尉</td><td>四顷</td></tr><tr><td>骁骑尉、飞骑尉</td><td>八十亩</td></tr><tr><td>云骑尉、武骑尉</td><td>六十亩</td></tr></table><h3>公廨田</h3><p>凡天下诸州公廨田：
大都督府四十顷，
中都督府三十五顷，
下都督、都护、上州各三十顷，
中州二十顷；
宫总监、下州各十五顷，
上县十顷，
中县八顷，
中下县六顷，
上牧监、上镇各五顷，
下县及中牧、下牧、司竹监、中镇、诸军折冲府各四顷，
诸冶监、诸仓监、下镇、上关各三顷，
互市监、诸屯监、上戍、中关及津各二顷，（津隶都水，则不别给。）
下关一顷五十亩；
中戍、下戍、岳、渎各一顷。</p><h3>职分田</h3><p>凡诸州及都护府官人职分田：
二品一十二顷，
三品、四品以二顷为差，
五品至八品以一顷为差，
九品二顷五十亩。</p><p>镇、戍、关、津、岳、渎及在外监官：
五品五顷，
六品三顷五十亩，
七品三顷，
八品二顷，
九品一顷五十亩。</p><p>三卫中郎将、上府折冲都尉各六顷，
中府、下府以五十亩为差，郎将各五顷；
上府果毅都尉四顷，中府、下府以五十亩为差；
上府长史、别将各三顷，
中府、下府各二顷五十亩。
亲王府典军五顷五十亩，副典军四顷。
千牛备身、备身左右、太子千牛备身各三顷。
诸军上折冲府兵曹各二顷，中府、下府各一顷五十亩。
其外军校尉一顷二十亩，旅帅一顷，队正、副各八十亩。</p><p>（凡给职分田，若陆田限三月三十日，稻田限四月三十日，以前上者，并入后人；以后上者，入前人。其麦田以九月三十日为限。若应给职田无地可充者，率亩给粟二斗。）</p></div>
</main>
</div>
</body>

</html>