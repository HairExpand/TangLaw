<html>

<meta charset="utf-8"/>
<title>服饰</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>服饰</h1>
<hr/>

<main>
<div class="text"><h2>天子之服</h2><h5>冕服</h5><p>凡天子之冕服十有三：一曰大裘冕，二曰衮冕，三曰惊冕，四曰毳冕，五曰絺冕，六曰玄冕，七曰通天冠，八曰武弁，九曰弁服，十曰黑介帻，十一曰白纱帽，十二曰平巾帻，十三曰翼善冠。</p><p>大裘冕，无旒，冕广八寸，长一尺六寸，（玄表纁裹。以下广狭准此。）金饰，玉簪导，以组为缨，色如其绶；裘以黑羔皮为之，玄领、褾、襟缘；朱裳，白纱中单，阜领，青褾、襈、裾；革带，玉钩碟，大带，（素带朱裹，纰其外，上以朱，下以绿，纽约用组。）韨；（韨，蔽膝也。凡韨皆随裳色。）鹿卢玉具剑，火珠镖首；白玉双佩；玄组双大绶，六彩：玄、黄、赤、白、缥、绿，纯玄质，长二丈四尺，五百首，广一尺；（小双绶，长二尺六寸，色同大绶，而首半之，间施三玉环。）朱韈，赤舄。祀天神地祇则服之。</p><p>衮冕，垂白珠十有二旒，以组为缨，色如其绶，驻矿充耳，玉簪导；玄衣、矿裳，十二章，（八章在衣，日、月、星辰、龙、山、华虫、火、宗彝；其四章在裳，藻、粉米、黼、黻；衣缥、领为升龙，皆织成为之。）龙、山以下，每章一行，重以为等，每行十二；白纱中单，黼领，青褾、撰、裾，韨；革带、大带、剑、玉佩、绶、韈与上同，舄加金饰。享庙、谒庙及庙遣上将、征还、饮至、践阼、加元服、纳后、若元日受朝及临轩册拜王公则服之。</p><p>惊冕，服七章，（三章在衣：华虫、火、宗彝；四章在裳：藻、粉米、黼、黻。）余同衮冕。有事远主则服之。</p><p>毳冕，服五章，（三章在衣：宗彝、藻、粉米；二章在裳：黼、黻。）余同鳖冕。祭海、岳则服之。</p><p>絺冕，服三章，（一章在衣：粉米；二章在裳：黼、黻。）余同毳冕。祭社稷、帝社则服之。</p><p>玄冕服，（衣无章，裳刺黻一章。）余同絺冕。蜡祭百神、朝日、夕月则服之。</p><p>通天冠，加金博山，附蝉十二首，施珠翠，黑介帻，发缨翠緌，玉若犀簪导；绛纱袍，白纱中单，朱领、撰，白裙襦，亦裙衫。绛纱蔽膝；白假带；方心曲领；其革带、剑、珮、绶与上同；白袜，黑舄。若未加元服，则双童髻，空顶黑介帻，双玉导，加宝饰。诸祭还及冬至受朝、元会、冬会则服之。</p><p>武弁，金附蝉，平巾帻。（余同前服。）讲武、出征、四时蒐狩、大射、祃、类、宜社、赏祖、罚社、纂严则服之。</p><p>弁服，（弁以鹿皮为之。）十有二琪，（琪以白玉珠为之。）玉簪导，绛纱衣，素裳，革带，白玉双珮，鞶囊，小绶，白韈，乌皮履。朔日受朝则服之。</p><p>黑介帻，白纱单衣，白裙襦，革带，素韈，乌皮履。拜陵则服之。</p><p>白纱帽，（亦乌纱。）白裙襦，白韈，乌皮履。视朝听讼及燕见宾客则服之。</p><p>平巾帻，（金宝饰。）导簪、冠支皆以玉，紫褶，（亦白褶。）白挎，玉具装，真珠宝钿带，著鞾。乘马则服之。</p><p>翼善冠，其常服及白练裙襦通著之；若服挎褶，则与平巾帻通著。（已上并古服，有事及见宾客则服之。自隋文帝制柘黄袍及巾、带以听朝，至今遂以为常。）</p><h5>大圭</h5><p>凡天子之大圭曰珽，长三尺；镇圭长尺有二寸。</p><p>有事于郊庙、社稷，则出之于内；将享，至于中臆门，则奉镇圭于监而进。既事，复受而藏之。</p><p>凡大朝会则设御案，朝毕而彻焉。</p><h2>皇室之服</h2><p>凡服饰尚黄，旗帜尚赤。
皇后之服则有袆衣、鞠衣、钿钗礼衣之制。（并出于内侍省。）
皇太子之服则有衮冕、具服远游冠、公服远游冠、鸟纱帽、弁服、平巾帻、进德冠之服。（并出于左春坊。）
皇太子妃之服则有褕翟、鞠衣、钿钗礼衣。（并出于右春坊。）</p><h2>官吏之服</h2><p>凡王公、第一品服衮冕，（垂青珠九旒，以组为缨，色如其绶；青纩充耳；角簪导；青衣、纁裳，服九章，每章一行，重以为等，每行九；白纱中单，黼领，青标、襈、裾，革带，钩〈角枼〉，大带，韨，剑，珮，绶，朱袜，赤舄。）
二品服惊冕，（八旒，七章，余同衮冕。）
三品服毳服，（七旒，五章，余同毳冕。）
四品服絺冕，（六旒，三章，余同毳冕。）
五品服玄冕，（五旒，无章，余同惊冕。）
六品至九品服爵弁。（玄缨，簪导，青衣、纁裳，白纱中单，青领、标、襈、裾、革带、钩〈角枼〉，大带，爵韈，赤履之服。）</p><p>凡冕服及爵弁服，助祭、亲迎则服之。
若私家祭祀，三品已上，及褒圣侯祭孔子，皆服玄冕；
五品已上，服爵弁；
六品已下，通服进贤冠之服。
若职事官三品已上有公爵者，嫡子婚，听假絺冕；
五品已上孙、九品已上子及五等爵婚，皆假以爵弁服；
庶人婚，假以绛公服。</p><p>凡百官朝服，陪祭、朝会，大事则服之；（冠，帻，缨，簪导，绛纱单衣，白纱中单，皂领、标、襈、裾、白裙、襦，革带、钩〈角枼〉，假带，曲领，方心，绛纱蔽膝，韈，舄，剑，双珮，双绶。六品已下去剑、珮、绶。）
公服，朔望朝谒见皇太子则服之；（冠，帻，缨，簪导，绛沙单衣，白裙、襦，革带、钩〈角枼〉，假带，方心，韈，履，纷鞶囊，只珮。六品已下去纷鞶囊、只珮。凡绶，亲王纁朱绶，一品绿綟绶，二品、三品紫绶，四品表绶，五品黑绶。凡有绶则有绂。）
弁服，寻常公事则服之。（牙簪导，缨，玉琪，朱衣、素裳，革带，鞶囊，小绶，只珮，白韈，乌皮履。一品九琪，二品八琪，三品七琪，四品六琪，五品五琪，六品已下去琪及鞶囊、只绶。）
平巾帻之服，武官及卫官寻常公事则服之。（冠及褶依本品色，并大口裤，起梁带，乌皮鞾。若武官陪位大仗，加螣蛇袮裆。）
裤褶之服，朔望朝会则服之。（五品已上通用䌷绫及罗，六品已下用小绫。应著裤褶，并起十月一日，至二月三十日已前。）</p><p>凡百僚冠、笏，（远游三梁冠、黑介帻、青緌，皆诸王服之；亲王即加金附蝉。若进览冠，三品已上三梁，五品已上两梁，九品已上一梁，三师、三公、太子三师·三少、五等爵、尚书省、秘书省、诸寺·监、詹事府、东宫三寺及散官、亲王傅·友·文学，并关、津、兵、渎等流内九品已上服之。武弁、平巾帻，文武官及中书·门下·殿中·内侍省、诸卫及太子诸坊·诸率府，及镇、戍流内九品已上服之。侍中、中书令、散骑常侍加貂蝉。法冠，一名獬豸，监察御史已上服之。高山冠，内侍省内谒者等服之。却非冠，亭长、门仆服之。进德冠，五品已上附山云加琪，如弁服之制。三品已上笏前诎后直，五品已上前诎后挫，并用象；九品已上任用竹、木，上挫下方。男以上，听依爵品执笏。）
伞、幰，（若职事官五品已上，上及散官三品已上，爵国公已上及县令，并用伞。一品青油纁通幰，朱里；三品已上青通幰，朱里；五品已上青偏幰，碧里。）
珂、珮（珂，三品已上九子，四品七子，五品五子。珮，一品山玄玉，五品已上水苍玉。）
各有差。
凡常服亦如之。（亲王、三品已上、二王后服用紫，饰以玉；五品已上服用朱，饰以金；七品已上服用绿，饰以银；九品已上服用青，饰以鍮石；流外、庶人服用黄，饰以铜、铁。）</p><p>凡凶服不入公门。（遭丧被起在朝者，各依本品著浅色絁缦；周已下惨者，朝参起居亦依品色，无金玉之饰。起复者，朝会不预。周丧未练，大功未葬，则亦准比例。）</p><h2>外命妇之服</h2><p>凡外命妇之服，若花钗翟衣，外命妇受册、从蚕、朝会、婚嫁则服之。（第一品，花钗九树，翟九等；二品，花钗八树，翟八等；三品，花钗七树，翟七等；四品，花钗六树，翟六等；五品，花钗五树，翟五等。其服并素纱中单，黼领，朱标、襈，蔽膝，青衣，革带，青韈、舄，珮，绶。其衣通用罗縠充。）
钿钗礼衣，外命妇朝参、辞见及礼会则服之。（一品九钿，二品八钿，三品七钿，四品六钿，五品五钿，并通用杂色，制与翟衣同。加只珮、小绶，去舄加履。）</p><p>凡婚嫁花钗礼衣，六品已下妻及女嫁则服之；（其钗覆笄而已。其两博鬓任以金、银、杂宝为饰。礼衣则大袖连裳，青质；素纱中单，朱标、襈；蔽膝，大带；以青衣带、革履、韈。）其次花钗礼衣，庶人女嫁则服之。（钗以金、银涂，琉璃等饰。连裳青质，以青衣带、革履、韈，皆自制也。）
凡婚嫁之服，若资荫高者，皆从高。（女初嫁，听摄母服庙见，已后准常。）</p><p>亲王孺人服依本品。五品已上媵，降妻一等；妾，降媵一等。</p><p>凡妇人常服五等已上诸亲女、妇及五品已上母、妻通服者，从多给；服已终则不给。</p></div>
</main>
</div>
</body>

</html>