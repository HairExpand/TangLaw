<html>

<meta charset="utf-8"/>
<title>常平署</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>常平署</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>令</td><td>一人</td><td>从七品下</td><td rowspan="2">掌平籴仓储之事</td></tr><tr><td>丞</td><td>二人</td><td>从八品下</td></tr><tr><td>监事</td><td>五人</td><td>从九品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>四人</td></tr><tr><td>史</td><td>八人</td></tr><tr><td>典事</td><td>五人</td></tr><tr><td>掌固</td><td>六人</td></tr></tbody></table><h5>令</h5><p>令一人，从七品下。</p><p>《汉书食货志》："管仲相桓公，通轻重之权，曰：'岁有凶穰，故谷有贵贱；令有缓急，故物有轻重。人君不理，则畜买游于市，乘人之不给，百倍其本矣。故万乘之国必有万金之贾，千乘之国必有千金之贾者，利有所并也。计本量委则足矣，然人有饥饿者，谷有所藏也。人有余则轻之，故人君敛之以轻；人不足则重之，故人君散之以重。凡轻重敛散以时即准平。'""李悝曰：'籴甚贵伤民，甚贱伤农，民伤则离散，农伤则国贫，故甚贵、甚贱，其伤一也。是故善平籴者，必也谨观。藏有上、中、下熟，故大熟则上籴三而舍一，中熟则籴二，下熟则籴一。小饥则发小熟之所敛，中饥则发中熟之所敛，大饥则发大熟之所敛而粜之。故虽遇饥馑水旱，籴不贵而人不散。'"孟子曰："狗彘食人食而不知检，涂有饿莩而不知发。"盖并常平之义。汉宣帝即位，岁数丰穰，谷至石五钱，农人少利，大司农中丞耿寿昌遂白令边郡皆筑仓，以谷贱时增其价而杂，谷贵时减其价以粜，名"常平仓"，人便之。后汉明帝永平五年，岁比登稔，作"常满仓"，立粟市于城东，粟斛直钱三十。晋武帝泰始四年乃立常平仓，丰则籴，丰则粜，以利百姓。东晋、宋、齐无闻。梁有常平仓而不粜，陈亦如之。后魏太和十二年，有司上言：请京都度支岁用之余，各立官司，年丰，籴贮于仓；时俭，加私之二，粜之于人。北齐诸州郡皆别置"富人仓"。初立之日，准所领中、下之户数、口数，得支一年粮，逐次当州谷价贱时，斟量割当年义租充入。谷贵，下价躯之；贱则还用所粜物依时价籴贮。隋开皇三年，于河西勒百姓立堡，营田积谷；京师置常平监。又以仓库尚虚，卫州置黎阳仓，洛州置河阳仓，陕州置常平仓，华州置广通仓，转相委输，漕关东之粟以给京师。又募人能于洛阳运米四十石，经砥柱达于常平仓者，免其征戍，以此通转运，亦非粜籴。皇朝垂拱初，两京置常平署，天下诸州亦置之。</p><p>常平令掌平籴仓储之事。</p><p>凡岁丰穰，谷贱，人有余，则籴之，岁饥馑，谷贵，人不足，则粜之，与正、义仓帐具其本利同申。</p><p>凡出纳、禁令如左藏之职焉。</p><h5>丞</h5><p>丞二人，从八品下。</p><p>丞为之贰。</p><h5>监事</h5><p>监事五人，从九品下。</p></div>
</main>
</div>
</body>

</html>