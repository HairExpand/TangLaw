<html>

<meta charset="utf-8"/>
<title>门下省</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>门下省</h1>
<hr/>

<main>
<div class="text"><h2>门下司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>门下侍中</td><td>二人</td><td>正三品</td><td>掌出纳帝命，缉熙皇极，总典吏职，赞相礼仪，以和万邦，以弼庶务，所谓佐天子而统大政者也</td></tr><tr><td>黄门侍郎</td><td>二人</td><td>正四品上</td><td>掌贰侍中之职，凡政之弛张，事之与夺，皆参议焉</td></tr><tr><td>门下给事中</td><td>四人</td><td>正五品上</td><td>掌侍奉左右，分判省事</td></tr><tr><td>门下录事</td><td>四人</td><td>从七品上</td><td>-</td></tr><tr><td>门下主事</td><td>四人</td><td>从八品下</td><td>-</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>门下令史</td><td>十一人</td><td>-</td></tr><tr><td>门下书令史</td><td>二十二人</td><td>-</td></tr><tr><td>门下甲库令史</td><td>七人</td><td>-</td></tr><tr><td>门下传制</td><td>八人</td><td>掌送制敕</td></tr><tr><td>门下亭长</td><td>六人</td><td>-</td></tr><tr><td>门下掌固</td><td>十人</td><td>-</td></tr><tr><td>门下修补制敕匠</td><td>五人</td><td>-</td></tr></tbody></table><h5>门下侍中</h5><p>侍中二人，正三品。</p><p>《汉书百官表》云："侍中皆加官，所加或列侯、将军、卿大夫，无员，多至数十人，得入禁中，诸曹受尚书事，皆秦制。"《汉官》云："秩比三千石。"董巴《舆服志》："侍中冠军弁大冠，亦曰惠文冠，加金珰附蝉为文，貂尾为饰。侍中服之则左貂，常侍则右貂。金取坚刚，百链不耗；蝉取居高饮清；貂取内劲悍，外温润。本赵武灵王胡服之制，秦灭赵，得其冠，赐侍中焉。"汉制分掌乘舆服物，功高者一人为仆射。后汉初亦加官，出宣帝命，入备顾问。法驾出，多识者一人参乘，兼负传国玺，操斩白虵剑；余皆骑，在乘舆事后。从驾入庙祠，天子上堂盥，以巾奉酒。光武改仆射为祭酒。《蔡质汉官典职》曰："侍中在尚书仆射下，尚书上。旧与中官惧止禁中宿直，庐在石渠门外；武帝时，侍中仆射马何罗挟刃谋逆，由是侍中出禁外。王莽秉政，复止禁中。章帝元和中，侍中郭举与后宫通，伏诛，由是复出外。"灵帝时，侍中舍有八区，论者因言员有八人，未详也。《献帝起居注》云："初置侍中六人，出入禁中，近侍帷幄，省尚书事。"魏氏侍中置四人，省祭酒，而加官不在数，服秩依汉氏，掌傧赞威仪。大驾出，则次直侍中护驾；正直侍中负玺陪乘，不带剑；余皆骑从。御登殿，与散骑常侍对扶，侍中居左，常侍居右，备切问近对，拾遗补阙。晋令："侍中品第三，武冠，绛朝服，佩水苍玉。"东晋桓温奏省二人，后又复旧。宋氏掌奏事，直侍左右，殿内、门下众事皆掌之，余同晋氏。齐氏又以高功者一人为祭酒，掌韶令机密，朝会多以美姿容者兼其官，余同宋氏。梁氏秩二千石，品第三，后班第十二，与给事黄门侍郎一人对掌禁令。陈氏依梁。后魏侍中六人，加官在数，初从第一品中，太和末革令，正第三品，北齐因之，掌献纳谏正及进御之职。后周天官府置御伯中大夫二人，天子出入则侍于左右，大祭祀盥洗则授巾。武帝改御伯为纳言，盖侍中之职也。宣帝末，又别置侍中，为加官。隋氏讳"忠"，改为纳言，置二人，正第三品，掌陪从；炀帝十二年，改纳言为侍内。皇朝初为纳言，武德四年改为侍中。初，秦、汉置侍中曹，无台省之名，自晋始有门下省。历宋、齐、梁、陈、后魏、北齐、隋、国初皆曰门下省。龙朔二年改为东台左相，咸亨元年复旧。光宅元年改为鸾台纳言，神龙元年复旧。开元年改为黄门监；五年复旧，曰门下省侍中。</p><p>侍中之职，掌出纳帝命，缉熙皇极，总典吏职，赞相礼仪，以和万邦，以弼庶务，所谓佐天子而统大政者也。凡军国之务，与中书令参而总焉，坐而论之，举而行之；此其大较也。</p><p>凡下之通于上，皆审署申覆而施行焉。覆奏书可讫，留门下省为案。更写一通，侍中注“制可”，印缝，署送尚书施行。</p><p>凡法驾行幸，则负宝以从。秦、汉初置侍中，主诸御物，品秩亦卑。晋、魏已来，其任渐重。至隋，乃为宰相之任。负宝之仪，因而不改，抑非尊崇宰辅之意。</p><p>大朝会、大祭祀，则版奏中严外办，以为出入之节，舆驾还宫，则请解严，所以告礼成也。凡大祭祀，皇帝致斋，既朝，则请就斋室；将奠，则奉玉及币以进；盥手，则取匜以沃；洗爵，则酌罍水以奉；乃赞酌泛齐，进福酒以成其礼焉。若飨宗庙，则进瓒而赞酌郁洒以裸；既裸，则赞酌醴齐；其余如飨神只之礼。藉田，则奉耒以赞事。《唐礼》：“廪牺令供耒，司农卿受之，以授侍中。”</p><p>凡诸侯王及四夷之君长朝见，则承诏而劳问之；临轩命使册后及太子，则承诏以命之。《唐礼》：“侍中前，承诏，降，宣诏曰：‘册某氏女为后，命公等持节展礼’。”册太子亦如之。</p><p>凡制敕慰问外方之臣及徵召者，则监其封题。若发驿遣使，则给其傅符，以通天下之信。凡官爵废置，刑政损益，皆授之于记事之官；既书于策，则监其记注焉。凡文武职事六品已下，所司进拟，则量其阶资，校其才用，以审定之，若拟职不当，随其便屈，退而量焉。</p><h5>黄门侍郎</h5><p>黄门侍郎二人，正四品上。</p><p>《晋职官志》云："黄门侍郎，秦官也，无常员，掌侍从左右。汉因之，秩六百石。"《刘向诫子故书》曰："今若年少，得黄门侍郎，要处也。"应劭曰："黄门侍郎每日暮向青琐门拜，谓之'夕郎'。"初，秦又有给事黄门之职，汉因之。至后汉，并二官曰给事黄门侍郎，掌侍从左右，关通中外，诸王朝见则引王就坐。至献帝时，与侍中各置六员，出入禁中，近侍帷幄，省尚书事；后又改为侍中侍郎，寻复旧，为给事黄门侍郎。魏氏置四人。东晋桓温奏省二人，后又复旧，所掌与侍中俱，置四人，管门下众事，与散骑常侍并清华，而代谓之黄散焉。《晋令》云："品第五，秩六百石，武冠，绛朝服。"宋氏因晋，而郊庙则一人执盖，临轩朝会则一人执麾。齐因晋、宋，又与侍中参典诏命，侍中呼为"门下"，给事黄门侍郎呼为"小门下"。梁氏增秩二千石，品第五，后班第十，与侍中同掌侍从左右，傧相威仪，尽规献纳，糺正违阙，监合尝御药，封玺书；高功者一人，与侍中祭酒对掌禁令。陈氏因粱。后魏给事黄门侍郎史阙其员，初，正第三品；太和末，正第四品上。北齐置六人，品依魏氏，所掌与侍中同。后周天官府置御伯下大夫二人，武帝为纳言下大夫，掌贰纳言上大夫之职。隋置四人，正第四品上；炀帝减二人，去"给事"之名，直曰黄门侍郎。隋氏用人益重，皇朝因之。龙朔二年改为东台侍郎，咸亨元年复旧。光宅元年改为鸾台侍郎，神龙元年复旧。</p><p>黄门侍郎掌贰侍中之职，凡政之弛张，事之与夺，皆参议焉。若大祭祀，则从升坛以陪礼；皇帝盥手，则奉巾以进；既帨，则奠巾于篚，奉匏爵以赞献。凡元正、冬至天子视朝，则以天下祥瑞奏闻。</p><h5>门下给事中</h5><p>给事中四人，正五品上。</p><p>《汉书百官表》云："给事中亦加官，所加或大夫、博士、议郎，皆秦制。"《汉仪注》："诸给事中日上朝谒，平尚书奏事，分为左、右，以有事殿中，故曰给事中。多名儒、国亲为之，掌左右顾问，位次中常侍。"后汉省其官。魏氏复置，或为加官，或为正员。晋氏无加官，亦无常员，隶散骑省，位次散骑常侍。《晋令》云："品第五，武冠，绛朝服。"宋、齐隶集书省，位次诸散骑下、奉朝请上。梁、陈秩六百石，品第七，与诸散骑常侍侍从左右，献纳得失，省诸奏闻。后魏史阙其员，初，从第三品上；太和末，从第六品上。北齐集书省置六十员，从第六品上。后周天官府置给事中士六十人，掌理六经及诸文志，给事于帝左右；其后，六官之外又别置给事中，曰四命。隋初于门下省置给事二十人，掌陪从朝直。炀帝名曰给事郎，减置四人，位次黄门侍郎下，从第五品，掌省读奏案。皇朝又曰给事中。龙朔二年改为东台舍人，咸亨元年复旧。</p><p>给事中掌侍奉左右，分判省事。凡百司奏抄，侍中审定，则先读而署之，以驳正违失。凡制敕宣行，大事则称扬德泽，褒美功业，覆奏而请施行；小事则署而颁之。凡国之大狱，三司详决，若刑名不当，轻重或失，则援法例退而裁之。凡发驿遣使，则审其事宜，与黄门侍郎给之；其缓者给传；即不应给，罢之。</p><p>凡文武六品已下授职，所司奏拟，则校其仕历深浅，功状殿最，访其德行，量其才艺；若官非其人，理失其事，则白侍中而退量焉。若文武进级至于三品、五品，则覆其入仕之阶，考，会所由之状而奏裁之。凡制敕文簿、授官甲历，皆贮之于库，监其检覆，以出入焉。</p><p>其弘文馆图书缮写、雠校，亦课而察之。凡天下冤滞未申及官吏刻害者，必听其讼，与御史及中书舍人同计其事宜而申理之。每日令御史一人其给事中、中书舍人受辞讼。若告言官人事书政者及抑屈者，奏闻；自外依常法。</p><h5>门下录事</h5><p>录事四人，从七品上。</p><p>后魏门下省录事从第八品。北齐门下录事置四人，从第八品上。隋氏置六人，炀帝三年，加门下录事为正第八品。皇朝置五人。龙朔二年改为东台主书、咸亨元年复旧。开元初，减置一人。</p><h5>门下主事</h5><p>主事四人，从八品下。</p><p>晋置门下主事，历宋、齐，品第八。梁、陈名为门下主事令史。北齐门下主事令史八人，从第八品上。隋初，诸台省并置主事令史；炀帝三年，直曰主事。旧《令》从九品上，开元二十四年，敕加入从八品下。</p><h5>门下甲库令史</h5><p>甲库令史七人。</p><p>晋置门下令史，品第九。宋及梁、陈并同晋氏。后魏、北齐门下并有令史、书令史。自汉已来，令史皆有品秩，至隋开皇初，始降为流外行署。</p><h5>门下传制</h5><p>传制八人。</p><p>《晋书》："刘裕举义兵袭徐州刺史桓修，令何无忌伪著传诏服称敕使，城中无敢动者。"又，齐受禅时，侍中谢朏在直、传诏呼云："须侍中解印。"朏曰："齐当自有侍中。"乃朝服步出。梁、陈二代并有传诏之职，用人犹重。天后改为传制，掌送制敕。流外之中，最小吏也，分番上下，亦呼为番官。</p><h2>左散骑常侍司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>左散骑常侍</td><td>二人</td><td>从三品</td><td>掌侍奉规讽，备顾问应对</td></tr><tr><td>谏议大夫</td><td>四人</td><td>正五品上</td><td>掌侍从赞相，规谏讽谕</td></tr><tr><td>左补阙</td><td>二人</td><td>从七品上</td><td rowspan="2">掌供奉讽谏，扈从乘舆</td></tr><tr><td>左拾遗</td><td>二人</td><td>从八品上</td></tr><tr><td>起居郎</td><td>二人</td><td>从六品上</td><td>掌录天子之动作法度，以修记事之史</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>左散骑常侍令史</td><td>三人</td></tr></tbody></table><h5>左散骑常侍</h5><p>左散骑常侍二人，从三品。</p><p>秦置散骑，又置中常侍。其散骑傍乘舆，专献可替否；中常侍得出入禁中，常侍左右。汉因之，并用士人，无常员，皆加官，所加或列侯、将军、卿大夫等。冠武冠，皆银铛附蝉为文，貂尾为饰，谓之貂蝉。后汉省散骑，而中常侍改用宦者。魏黄初复置散骑，典中常侍合为一，直曰散骑常侍，复用士人。晋置四人，典章表、韶命、优文、策文等，虽隶门下，别为一省，潘岳云"寓直散骑之省"是也。又，领六散骑则有员外散骑常侍，无常员，魏末，散骑常侍有在员外者，因名焉。又有通直散骑常侍四人，晋太始十年，使二人与散骑常侍通员直，因名焉。又有散骑侍郎四人，魏与散骑常侍同置。自魏至晋，散骑常侍、侍郎与侍中、黄门侍郎其平章尚书奏事，江左乃罢之。又有员外散骑侍郎，无常员，晋武所置。又有通直散骑侍郎四人。东晋并中书入散骑省，故庚亮《让中书笺》曰："方今并省，不宜多官。往以中书事并附散骑，此事宜也。方今喉舌之要则任在门下，章表诏命则取之散骑，殊无事复立中书也。"晋代此官选望甚重，时与黄门侍郎谓之黄散。《晋令》云："散骑常侍品第三，冠右貂、金蝉，绛朝服，佩水苍玉。"宋置散骑常侍四人，亦以加官，久次者为祭酒，领六散骑焉；又置集书省领之。齐因省祭酒之号。梁因之，而加秩中二千石，后班第十二；高功一人为祭酒，与散骑侍郎一人对掌禁令。自宋以来用人杂，故其官渐替。宋大明虽革选比侍中，而人终不见重。天监六年，诏曰："散骑常侍、员外敌骑常侍、通直散骑常侍为清望，宜革选，参旧例。"自是，散骑视侍中，通直视中丞，员外视黄门侍郎。陈氏因之。后魏集书省置散骑常侍，第二品；太和末，从三品，亦领六散骑。北齐置六人，余同魏氏。后周散骑常侍为加官。隋文帝门下省置散骑常侍四人，从第三品，掌陪从朝直；亦置六散骑。开皇六年，省员外散骑常侍，炀帝三年，又省散骑常侍、散骑侍郎。武德初，散骑常侍加官。贞观初，置散骑常侍二员，隶门下省；明庆二年，又置二员，隶中书省，始有左、右之号。并金蝉、珥貂，左散骑与侍中左貂；右散骑与中书令右貂，谓之八貂。龙朔二年改为左侍极，咸亨元年复旧。</p><p>左散骑常侍掌侍奉规讽，备顾问应对。</p><h5>谏议大夫</h5><p>谏议大夫四人，正五品上。</p><p>《汉书百官表》云："秦谏大夫属郎中令，无常员，多至数十人，掌论议。至武帝元狩五年，始因秦置之，秩比六百石。光武中兴，谏议大夫置十三员。魏氏因之，史阙员、品。晋、宋、齐、梁、陈并省。至后魏始置之，正第四品。北齐集书省置谏议大夫七人，从第四品下。后周地官府置保氏下大夫一人，掌规谏于天子，盖其任也。隋氏门下省置谏议大夫七人，从第四品下。皇朝置四人。龙朔二年改为正谏大夫，神龙元年复旧。</p><p>谏议大夫掌侍从赞相，规谏讽谕。</p><h5>左补阙</h5><p>左补阙二人，从七品上。</p><p>皇朝所置。言国家有过阙而补正之，故以名官焉。《诗》云："衮职有阙，仲山甫补之。"盖取此义。后汉伏湛出入禁闱，拾遗补阙。《魏志》："文帝敕侍臣曰：'公卿等宜拾朕之遗，补朕之缺。'"《晋武帝诏》曰："公卿等宜补阙拾遗，献可替否。"晋职官志："御登殿，侍中居左，散骑常侍居右，备切问近封，拾遗补阙。"后魏孝文帝命李冲补阙左右。垂拱中，因其义而创立四员，左、右各二焉。天授初，左、右各加三员，通前为十员。神龙初，依旧各置二人。其才可则登，不拘阶叙。又置内供奉，无员数，才职相当，不待阙而授，其资望亦与正官同，录俸等并全给。右补阙亦同。</p><p>左补阙、拾遗掌供奉讽谏，扈从乘舆。凡发令奉事有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。</p><h5>左拾遗</h5><p>左拾遗二人，从八品上。</p><p>皇朝所置。言国家有遗事，拾而论之，故以名官焉。《史记》："汲黯曰：'臣愿为中郎置长，出入禁闼，补过拾遗。'"《汉书》："元帝初立，给事中刘向、侍中金敞拾遗于左右。"后汉张衡为侍中，恒居帷幄，从容讽议，拾遗左右。后魏初，置内侍长，主拾遗应封，若今之侍中、散骑。又，孝文帝命侍中丘惟拾遗左右。垂拱中，因其义而创立四员，左、右各二焉。天授初，左、右各加三员，通前为十员。神龙初，依旧各置二员。才可则登，不拘阶叙。亦置内供奉，无员数，资望、俸禄并如正官。右拾遗亦同也。</p><p>左补阙、拾遗掌供奉讽谏，扈从乘舆。凡发令奉事有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。</p><h5>起居郎</h5><p>起居郎二人，从六品上。</p><p>起居郎因起居注以为名。起居注者，记录人君动止之事。《春秋传》曰："君举必书。"《礼》云："动则左史书之，言则右史书之。"又曰："左史记事，右史记言，言为《尚书》，事为《春秋》。"皆其事也。宋衷《世本》云："沮诵、仓颉为黄帝左、右史。"《周书》："穆工时有左史戎夫，书前代存亡之诫。"诸侯之国亦立之。晋武帝时得汲冢书，有《穆天子传》，体制与当时起居注正同，盖周左、右史之所录也。汉武有《禁中起居注》，后汉明德皇后撰《明帝起居注》，然则汉时起居注似在宫中，为女史之职。魏、晋已来，皆中书著作兼修国史。元康二年，著作隶入秘书，别名著作省，历宋、齐、梁、陈皆掌国史。后魏及北齐集书省领起居注，令史之职从第七品上。后周春官府置外史，掌书王言及动作，以为国志，即其任也；又有著作二人，掌缀国绿，盖起居、著作自此分也。隋省内史舍人四员，始置起居舍人二员。皇朝因之。贞观二年省起居舍人，移其职于门下，置起居郎二员。明庆中，又置起居舍人，始与起居郎分在左、右。龙朔二年改为左史，咸亨元年复故。天授元年又改为左史，神龙元年复故。</p><p>起居郎掌录天子之动作法度，以修记事之史。</p><h5>左散骑常侍令史</h5><p>令史三人。</p><p>先置楷书手，今改为令史。</p><h2>典仪司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>典仪</td><td>二人</td><td>从九品下</td><td>掌殿上赞唱之节及设殿庭版位之次</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>赞者</td><td>十二人</td><td>掌赞唱，为行事之节</td></tr></tbody></table><h5>典仪</h5><p>典仪二人，从九品下。</p><p>周礼秋官有司仪上士八人、中士十有六人，盖皆典仪之任也。《齐职仪》云："东宫殿中将军属官有导客局，置典仪录事一人，掌朝会之事。"史阙其品秩。梁有典仪之职，未详何曹之官，掌唱警、唱奏之事，朱服、武冠。陈亦有之。后魏置典仪监，从第五品，史阙其员及所掌。皇朝置典仪二人，隶门下省。初，用人皆轻。至贞观初，李义府为之，是后常用士人。领赞者，以知赞唱之节。</p><p>典仪掌殿上赞唱之节及设殿庭版位之次。若元正、冬至大朝会，王公升殿，既坐，酒至而起，皆传赞唱而为之节也。凡国有大礼，侍中行事，及进中严外办之版，皆赞相焉。</p><h5>赞者</h5><p>赞者十二人。</p><p>隋太常寺有赞者十六人，鸿胪寺有赞者十二人，皇朝因置之，隶门下省。掌赞唱，为行事之节。分番上下，亦谓之番官。</p><h2>城门司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>城门郎</td><td>四人</td><td>从六品上</td><td>掌京城、皇城、宫殿诸门开阖之节，奉其管钥而出纳之</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>城门令史</td><td>一人</td><td>-</td></tr><tr><td>城门书令史</td><td>二人</td><td>-</td></tr><tr><td>门仆</td><td>八百人</td><td>掌送管钥</td></tr></tbody></table><h5>城门郎</h5><p>城门郎四人，从六品上。</p><p>《周礼》地官有司门下大夫二人、上士四人，盖城门郎之任也。初，汉置城门校尉员一人，秩二千石，掌城门屯兵；有司马及丞各一人，十二城门候各一人，出从缇骑百二十人，盖兼监门将军之职。魏因之。晋氏品第四，秩二千石，银章、青绶，绛朝服，武冠，佩水苍玉。元帝省之。宋、齐俱以卫尉掌宫城屯兵及管钥之事。梁、陈二代依秦、汉，以光禄卿掌宫殿门户，亦无城门之职。后魏置城门校尉，第三品下；太和末，第四品上。北齐卫尉寺统城门寺，置城门校尉二人，第四品上，掌宫殿、城门并诸仓库管钥之事。后周地官府置宫门中士一人、下士一人，掌皇城五门之禁令；又置城门中士一人、下士一人，掌皇城十二门之禁令，盖并其任也。隋氏门下省统城门局校尉二人，从第四品下。炀帝三年，又隶殿内省；十二年，又减一人，降为正第五品。后又改校尉为城门郎，置四人，从第六品，又隶门下省。皇朝因之。</p><p>城门郎掌京城、皇城、宫殿诸门开阖之节，奉其管钥而出纳之。</p><h5>门仆</h5><p>门仆八百人。</p><p>晋光禄勋左中郎将有崇礼等门仆各二人，隋有太庙、郊社门仆。皇朝城门郎置门仆，分番上下，掌送管钥。</p><h2>符宝司</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>符宝郎</td><td>四人</td><td>从六品上</td><td>掌天子之八宝及国之符节</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th><th>职责</th></tr></thead><tbody><tr><td>符宝令史</td><td>二人</td><td>-</td></tr><tr><td>符宝书令史</td><td>三人</td><td>-</td></tr><tr><td>主宝</td><td>六人</td><td>掌玺</td></tr><tr><td>主符</td><td>三十人</td><td>掌鱼符</td></tr><tr><td>主节</td><td>十八人</td><td>掌守幡节</td></tr></tbody></table><h5>符宝郎</h5><p>符宝郎四人，从六品上。</p><p>《周礼》地官有掌节，春官又有典瑞，并其任也。自汉以来，唯旌节称节，余皆号符焉。宝即玺也。秦为符玺令，《史记》云"始皇出游会稽，丞相李斯、中车府令赵高从，高兼行符玺令事"是也。汉因秦，置符节令、丞，属少府。《汉宫》云："秩四百石。"汉书云："昭帝幼冲，霍光秉政。殿中夜惊，光召符玺郎取玺，郎不与，光奢之，郎按剑曰：'臣头可得，玺不可得。'光壮之，增秩二等。"后汉则别为一台，亦属少府，置符节令一人为台率，主符节事，凡遣使掌授节，领尚符玺郎中四人。两汉皆传秦六玺及传国玺。魏符节令位次御史中丞。晋武帝太始元年，省并兰台，置符节御史。宋因之。齐置主玺令史于兰台，以持书侍御史领之。梁、陈御史台并置符节令史。后魏御史台置符节令，领符玺郎中。初，从第四品中；太和末，从第六品上。北齐御史台领符节署令一人，领符玺郎中四人。后周天官府置主玺下士四人，分掌神玺、傅国玺舆六玺之藏。隋初，门下省统六局，符玺局置监二人，正第六品上；直长四人，从第七品上。炀帝三年改为郎，从第六品。皇朝因隋，置符玺郎四人。天后更名符宝郎，受命及神玺等八玺文并瑑为"宝"字。神龙初复为符玺郎。开元初又为符宝郎，从玺文也。</p><p>符宝郎掌天子之八宝及国之符节，辨其所用，有事则请于内，既事则奉而藏之。</p><h5>主宝</h5><p>主宝六人。</p><p>宝即玺也。《周书》曰："汤放桀，大会诸侯，取天子之玺置天子之座。古者，印、玺二名尊卑共之，诸侯、大夫印亦称玺，《春秋左传》曰："季武子使季冶问，玺书追而与之。"是也。主宝掌之，分番上下，亦谓之番官。</p><h5>主符</h5><p>主符三十人。</p><p>汉文帝初，与郡守为竹使符第一至第五，以代周之镇圭；微兵为铜兽符第一至第五，以代周之牙璋。各分半，右留京师，左以与之，皆符合为信。六国时，魏公子无忌窃兵符，矫命杀晋鄙，则六国亦有之。后汉太守、都尉初除，与玺书；及发兵，亦与玺书，或与韶书，奸伪刻造，无由检知。至顺帝，以此制烦扰，但召符节令发铜兽、竹使符耳。历魏、晋、宋、梁、练皆用之。后魏有传符，历北齐、隋皆用之。武德初为银菟符，后改为鱼符，又有传符，主符掌之。分番上下，亦谓之番官。</p><h5>主节</h5><p>主节十八人。</p><p>主节掌守幡节。并分番上下，亦谓之番官。</p></div>
</main>
</div>
</body>

</html>