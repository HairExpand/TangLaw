<html>

<meta charset="utf-8"/>
<title>邑号</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>邑号</h1>
<hr/>

<main>
<div class="text"><table class=" table table-bordered"><caption>邑号</caption><thead><tr><th>邑号</th><th>身份</th></tr></thead><tbody><tr><td>妃</td><td>王母、妻</td></tr><tr><td>国夫人</td><td>一品及国公母、妻</td></tr><tr><td>郡夫人</td><td>三品已上母、妻</td></tr><tr><td>郡君</td><td>四品、若勋官二品有封，母、妻</td></tr><tr><td>县君</td><td>五品、若勋官三品有封，母、妻</td></tr><tr><td>乡君</td><td>勋官四品有封，母、妻</td></tr></tbody></table><p>【吏部·司封司】</p><p>散官并同职事。其母邑号皆加"太"字。各视其夫及子之品，若两有官爵者，皆从高。若内命妇一品之母为正四品郡君，二品母为从四品郡君，三品、四品母并为正五品郡君。凡妇人不因夫及子而别加邑号，夫人云"某品夫人"，郡君为"某品郡君"，县君、乡君亦然。（古者，诸侯之妻，邦人称之曰"夫人"，亦曰"小君"。《春秋传》曰："惠公元妃孟子。"则妃及夫人、郡君、县君、乡君之号皆起于此。汉高祖封萧何夫人为酂君，景帝封王皇后母曰平原君。后汉安帝封乳母王圣为野王君，献帝封董卓母为池阳君。晋封虞潭母孙氏武昌侯太夫人，加金章、紫绶。太康元年，封羊祐夫人为乡君。孝武时，哀帝外祖母高安乡君进封宣城郡广德君。宋高祖母萧氏初封豫章国太夫人，妻减氏为国夫人。《晋令式》云："郡公·侯太夫人、夫人，银印、青绶，佩水苍玉。"宋、齐之后，多用其制。至隋氏始定品格，皇朝因之。）</p><p>凡庶子有五品已上官封，皆封嫡母；无嫡母，即封所生母。凡二王后夫人、职事五品已上、散官三品已上、王及国公母·妻朝参，各视其夫及子之礼。凡亲王孺人二人，视正五品；媵十人，祝正六品。嗣王、郡王及一品媵十人，视从六品；二品媵八人，视正七品；三品及国公媵六人，视从七品；四品媵四人，视正八品，五品媵三人，视从八品。降此已往皆为妾。（古者，诸侯一娶九女，其嫡者为夫人，余为侄、娣、孺人及媵，盖因此。）</p><p>凡皇家五等亲及诸亲三等存亡、升降，皆立簿籍，每三年一造。除附之制，并载于宗正寺焉。</p></div>
</main>
</div>
</body>

</html>