<html>

<meta charset="utf-8"/>
<title>少府监</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>少府监</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>监</td><td>一人</td><td>从三品</td><td rowspan="2">掌百工位巧之政令</td></tr><tr><td>少监</td><td>二人</td><td>从四品下</td></tr><tr><td>丞</td><td>四人</td><td>从六品下</td><td>掌判监事</td></tr><tr><td>主簿</td><td>二人</td><td>从七品下</td><td>掌勾检稽失</td></tr><tr><td>录事</td><td>二人</td><td>从九品上</td><td>掌受事发辰</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>二十七人</td></tr><tr><td>史</td><td>十七人</td></tr><tr><td>计史</td><td>三人</td></tr><tr><td>亭长</td><td>八人</td></tr><tr><td>掌固</td><td>六人</td></tr></tbody></table><h5>监</h5><p>监一人，从三品。</p><p>《汉书百官表》云："少府，秦官，掌山海池泽之税，以给供养，有六丞。其属官有尚书、符节、太医、太官、汤官、导官、乐府、若卢、考工室、左弋居室、甘泉居室、左·右司空、东织、西织、东园匠十六官令·丞，又胞人、都水、均官三长·丞，又上林中十池监，又中书谒者、黄门、钩盾、尚方、御府、永巷、内者、宦者八官令·丞，诸仆射、署长、中黄门皆属焉。"少府者，天子之私府，所以供奉之职皆在焉。王莽改曰共工。后汉复为少府，其尚书、侍中、符节皆属焉，余职多所并省。《汉官解诂》云："少府主供养，陂池、禁钱，服御、口实，掖庭、中宫。"魏因之。晋置功曹、主簿、五官等员；少府，银章、青绶，五时朝服，进贤两梁冠，绛朝服，佩水苍玉，品第三，统材官校尉、中·左·右三尚方、中黄·左·右藏、左校、甄官、平准、奚官等令，左校坊、邺中黄·左·右藏、油官等丞。及过江，唯置一尚方，又省御府。至哀帝时，桓温表省少府，以并于丹阳尹。孝武复置。宋少府领左，右尚方、御府、东冶、南冶、平准等令、丞。齐又加以领左、右尚锻署。梁以少府为夏卿，统材官将军、左·中·右尚方、甄官、平水、南塘、邸税库、东·西冶、中黄、细作、炭库、纸官、柴署等令、丞，班第十一，品从第四。陈因之。后魏少府、宗正、太仆、廷尉、司农、鸿胪为六次卿，第二品上；太和末，改少府为太府。北齐不置少府，其左·中·右三尚方、司染、诸冶及细作、甄官等署并隶太府寺。至隋炀帝大业五年，始分太府为少府监，置监一人，从三品；少监一人，从四品；丞二人；统左尚、右尚、内尚、司织、司染、铠甲、弓弩、掌冶等署。其后又改监为令，少监为少令，并司织、司染为织染署，废铠甲、弓弩二署。皇朝因为监。龙朔二年改为内府监，咸亨元年复为少府监。光宅元年改为尚方监，神龙元年复旧。开元初，分甲铠、弓弩别置军器监；十一年省军器监，其作并归少府；寻又于北都置军器监。</p><p>少府监之职，掌百工位巧之政令，总中尚、左尚、右尚、织染、掌冶五署之官属，庀其工徒，谨其缮作。</p><p>凡天子之服御，百官之仪制，展采备物，率其属以供焉。</p><h5>少监</h5><p>少监二人，从四品下。</p><p>隋炀帝置少卿一人，从第四品，皇朝因置二人。龙朔、咸亨、光宅、神龙并随监改复。</p><p>少监为之贰。</p><h5>丞</h5><p>丞四人，从六品下。</p><p>汉置丞六人，比千石。后汉置一人，以明法补。魏、晋因之。宋、齐、粱、陈皆一人，梁班第四。后魏少府丞一人，从五品中。隋炀帝分太府寺置少府监，置丞二人。皇朝加至六人。龙朔、咸亨、光宅、神龙并随监改复。开元二十三年减一人。</p><p>丞掌判监事。</p><p>凡五署所修之物须金石、齿革、羽毛、竹木而成者，则上尚书省，尚书省下所由司以供给焉。</p><p>凡五署之所入于库物，各以名数并其州土所生以籍之，季终则上于所由，其副留于监；有出给者，则随注所供而印署之。</p><p>凡教诸杂作，计其功之众寡与其难易而均平之，功多而鸡者限四年、三年成，其次二年，最少四十日，作为等差，而均其劳逸焉。
凡教诸杂作工，业金、银、铜、铁铸、钅写、凿、镂、错、镞所谓工夫者，限四年成；以外限三年成；平慢者，限二年成。诸杂作有一年半者，有一年者，有九月者，有三月者，有五十日者，有四十日者。</p><h5>主簿</h5><p>主簿二人，从七品下。</p><p>晋令："少府置主簿二人。"宋、齐因之。梁主簿七班之中第三。隋炀帝置主簿一人，皇朝加置四人。龙朔、咸亨、光宅、神龙并随监改复，开元二十三年减二人。</p><p>主簿掌勾检稽失。</p><p>凡财物之出纳，工人之缮造，簿帐之除附，各有程期；不如期者，举而按之。</p><h5>录事</h5><p>录事二人，从九品上。</p><p>录事掌受事发辰。</p></div>
</main>
</div>
</body>

</html>