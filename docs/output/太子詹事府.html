<html>

<meta charset="utf-8"/>
<title>太子詹事府</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>太子詹事府</h1>
<hr/>

<main>
<div class="text"><h2>詹事</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>詹事</td><td>一人</td><td>正三品</td><td rowspan="2">统东宫三寺、十率府之政令，举其纲纪，而修其职务</td></tr><tr><td>少詹事</td><td>一人</td><td>正四品上</td></tr><tr><td>丞</td><td>二人</td><td>正六品上</td><td>掌判府事</td></tr><tr><td>主簿</td><td>一人</td><td>从七品上</td><td>掌付所受诸司之移、判及弹头之事而勾会之，及掌印，勾检稽失</td></tr><tr><td>录事</td><td>二人</td><td>正九品下</td><td>掌受事发辰</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>令史</td><td>九人</td></tr><tr><td>书令史</td><td>十八人</td></tr></tbody></table><h5>詹事</h5><p>詹事一人，正三品。</p><p>《汉书百官表》："詹事，秦官，掌皇后、皇太子家，秩二千石。"应劭云："詹，省也，给也。"言给事太子。汉东宫属官太子门大夫、庶子、洗马、舍人属二傅；率更、家令·丞，仆，中盾，卫率，厨、厩长·丞属詹事。成帝省詹事，后汉因之，其太子官悉属少傅，而太傅不领官属。魏复置詹事，品第三，掌东宫内外众务。晋初不置詹事，东宫诸署悉隶二傅。后以保、傅位尊，不宜亲务，武帝咸宁初，用黄门侍郎杨珧为詹事，掌东宫之任。珧迁为少傅，复省。惠帝元康中复置。永康中，齐王冏辅政，复省。太安中复置，怀帝又省，江左复置。晋令："詹事，品第三，银章、青绶，绛朝服，两梁冠。局事拟尚书令，位视领·护将军、中书令。长三令、四率、中庶子、庶子、洗马、舍人。"其后用人渐重，或以令、仆射领之。宋、齐品秩、仪服略同于晋。梁秩中二千石，品第三；后定十八班，班第十四。陈因之。后魏太子詹事左、右置二人，其后唯置一人；初第二品下，太和末，降为第三品。北齐品同魏氏，总东宫内外众务，事无大小皆统之；领家令、率更、仆三寺，左、右卫二坊。后周置太子宫正、宫尹。隋开皇元年更置詹事，二年罢之，皇朝复置。龙朔二年改为端尹，咸亨元年复旧。天授中改为宫尹，神龙元年复旧。</p><p>太子詹事之职，统东宫三寺、十率府之政令，举其纲纪，而修其职务。</p><p>凡天子六官之典制，皆视其事而承受焉。</p><h5>少詹事</h5><p>少詹事一人，正四品上。</p><p>皇朝置。龙朔二年改为少尹，咸亨元年复旧。天授中复为少尹，神龙元年复旧。</p><p>少詹事为之贰。</p><h5>丞</h5><p>丞二人，正六品上。</p><p>汉因秦置詹事丞，秩六百石。东汉省。至魏、晋，皆随詹事置省。永康中，省詹事，置丞一人，文书关六傅。晋令："詹事丞一人，品第七；铜印、墨绶，进贤一梁冠，皂朝服；局拟尚书左、右丞。"过江，多用员外郎及博士为之，迁为尚书郎。宋、齐品服同晋氏。梁、陈品第八。后魏初，从五品中；太和末，第七品下。北齐第七品下。隋初置一人，皇朝加至二人。龙朔二年改为端尹丞，咸亨元年复故。天授中又改为宫尹丞，神龙元年复故。</p><p>丞掌判府事。</p><p>凡敕令及尚书省、二坊符·牒下于东宫诸司者，皆发之，若东宫诸司之申上者，亦如之。</p><h5>主簿</h5><p>主簿一人，从七品上。</p><p>晋始置主簿，史阙其员品。历宋、齐、梁、陈、后魂、北齐、隋，詹事府皆有五官、功曹、主簿，亦史阙其员品。皇朝置一人。龙朔、咸亨、天授、神龙并随府改复。</p><p>主簿掌付所受诸司之移、判及弹头之事而勾会之，及掌印，勾检稽失。</p><p>凡三寺、十率府文符之隐漏，程限稽失，大事启文，小事下率更以绳之。</p><h5>录事</h5><p>录事二人，正九品下。</p><p>录事掌受事发辰。</p><h2>太子司直</h2><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>太子司直</td><td>二人</td><td>正七品上</td><td rowspan="2">掌弹劾宫寮，糺举职事</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>令史</td><td>一人</td></tr><tr><td>书令史</td><td>二人</td></tr><tr><td>亭长</td><td>四人</td></tr><tr><td>掌固</td><td>六人</td></tr></tbody></table><h5>太子司直</h5><p>太子司直二人，正七品上。</p><p>皇朝龙朔三年置桂坊，比御史台。置令一人，比御史大夫；司直二人，比侍御史。职在弹劾，以肃官僚。其后废桂坊，以司直隶詹事府。</p><p>司直掌弹劾宫寮，糺举职事。</p><p>凡皇太子朝宫臣，则分知东西班。凡诸司文武应参官，每月皆具在否，以判正焉。</p><p>凡诸率府配兵于诸职掌者，亦如之；皆受而检察，其过犯者，随以弹启。</p><p>若皇太子监国，詹事及左、右庶子为三司使，则司直一人与司议郎、舍人分日受启状，详其可否，以申理之。若皇太子出，则于卤簿内分以糺察。</p></div>
</main>
</div>
</body>

</html>