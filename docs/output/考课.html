<html>

<meta charset="utf-8"/>
<title>考课</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>考课</h1>
<hr/>

<main>
<div class="text"><p>【吏部·考功司】</p><p>考功郎中、员外郎之职，掌内外文武官吏之考课。</p><h2>考课程序</h2><p>凡应考之官，皆具录当年功过、行能，本司及本州长官对众读，议其优劣，定为九等考第，各于其所由司准额校定，然后送省。内外文武官，量远近，以程限之有差。（京师百僚，九月三十日已前校定，十月一日送省。外官去京一千五百里内，八月三十日；三千里内，七月三十日；五千里内，五月三十日；七千里内，三月三十；万里内，正月三十日已前校定。）</p><p>其外官附朝集使送簿至省。（凡流内、流外官考前厘务不满二百日者，不考。）</p><p>每年别敕定京官位望高者二人，其一人校京官考，一人校外官考。又定给事中、中书舍人各一人，其一人监京官考，一人监外官考。郎中判京官考，员外郎判外官考。其检覆同者，皆以功过上使。京官则集应考之人对读注定，外官对朝集使注定讫，各以奏闻。其亲王及中书门下与京官三品已上、外官五大都督，并以功过状奏，听裁。</p><p>内外官从见在任改为别官者，其年考从后任申校。（其别敕赐考，限当年附校。如不及当年，及当年无考，于以次有考年限。）
百司量其闲剧，诸州据其上下，进考之人皆有定限。苟无其功，不要充数；功过于限，亦听量进。（诸食禄之官，考在中上已上，每进一等，加禄一季；中下已下，每退一等，夺禄一季。若私罪下中已下，公罪下下，并解见任，夺当年禄，追告身；周年，听依本品叙。）</p><p>其流外官，本司量其行能、功过，立四等考第而勉进之。（清谨勤公，勘当明审为上；居官不怠，执事无私为中；不勤其职，数有愆犯为下；背公向私，贪浊有状为下下。每年对定，具簿上省。其考下下者，解所任。）</p><p>凡亲、勋、翊卫皆有考第。考第之中，略有三等。（专勤谨慎，宿卫如法，便习弓马者为上；番期不违，职掌无失，虽解弓马，非是灼然者为中；违番不上，数有犯失，好请私假，不习弓马者为下。）</p><p>诸卫主帅，如三卫之考。（凡统领有方。部伍整肃，清平谨恪，武艺可称者为上；居官无犯，统领得济，虽有武艺，不是优长者为中；在公不勤，数有愆失，至于武用，复无可纪者为下。）</p><p>其监门校尉、直长，如帅之考。（正色当官，明于按察，监当之处，能肃察奸非者为上；居官不怠，检校无失，至于监察，未是灼然者为中；不勤其职，数有愆违，检校之所，事多疏漏者为下。）</p><p>其谧议之法，古之通典，皆审其事，以为不刊。（诸职事官三品已上、散官二品已上身亡者，其佐史绿行状申考功，考功责历任勘校，下太常寺拟缢讫，覆申考功，于都堂集省内官议定，然后奏闻。赠官同职事。无爵者称"子"。若蕴德丘园，声实明著，虽无官爵，亦奏赐谧曰"先生"。）　员外郎掌天下贡举之职。（开元二十四年，敕以为权轻，专令礼部侍郎一人贡举。然以旧职故，复叙于此云。）</p><h2>考课标准</h2><p>凡考课之法有四善：一曰德义有闻，二曰清慎明著，三曰公平可称，四曰恪勤匪懈。</p><p>善状之外，有二十七最：
一曰献替可否，拾遗补阙，为近侍之最；
二曰铨衡人物，擢尽才良，为选司之最；
三曰扬清激浊，褒贬必当，为考校之最；
四曰礼制仪式，动合经典，为礼官之最；
五曰音律克谐，不失节奏，为乐官之最；
六曰决断不滞，与夺合理，为判事之最；
七曰部统有方，警守无失，为宿卫之最；
八曰兵士调习，戎装充备，为督领之最；
九曰推鞫得情，处断平允，为法官之最；
十曰雠校精审，明于刊定，为校正之最；
十一曰承旨敷奏，吐纳明敏，为宣纳之最；
十二曰训导有方，生徒充业，为学官之最；
十三曰赏罚严明，攻战必胜，为将帅之最；
十四曰礼义兴行，肃清所部，为政教之最；
十五曰详录典正，词理兼举，为文史之最；
十六曰访察精审，弹举必当，为纠正之最；
十七曰明于勘覆，稽失无隐，为句检之最；
十八曰职事修理，供承强济，为监掌之最；
十九曰功课皆充，丁匠无怨，为役使之最；
二十曰耕耨以时，收获剩课，为屯官之最；
二十一曰谨于盖藏，明于出纳，为仓库之最；
二十二曰推步盈虚，究理精密，为历官之最；
二十三曰占候医卜，效验居多，为方术之最；
二十四讥察有方，行旅无壅，为关津之最；
二十五曰市鄽不扰，奸滥不行，为市肆之最；
二十六曰牧养肥硕，蕃息孳多，为牧官之最；
二十七曰边境肃清，城隍修理，为镇防之最。</p><p>一最已上有四善为上上；
一最已上有三善，或无最而有四善为上中；
一最已上有二善，或无最而有三善马上下；
一最已上有一善，或无最而有二善为中上；
一最已上，或无最而有一善为中中；
职事粗理，善最弗闻为中下；
爱憎任情，处断乖理为下上；
背公向私，职务废阙为下中；
居官谄诈，贪浊有状为下下。
若于善最之外别可嘉尚，及罪虽戍殿、情状可矜，虽不成殿而情状可责者，省校之日，皆听考官临时量定。（诸官人犯罪负殿者，计赎铜一斤为一负，公罪倍之。十负为一殿。当上上考者，虽有殿不降，此谓非私罪。自上中已下，率一殿降一等。即公座殿失应降，若当年劳剧有异于常者，听减一殿。）</p></div>
</main>
</div>
</body>

</html>