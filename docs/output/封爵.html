<html>

<meta charset="utf-8"/>
<title>封爵</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>封爵</h1>
<hr/>

<main>
<div class="text"><table class=" table table-bordered"><caption>封爵</caption><thead><tr><th>爵位</th><th>品阶</th><th>食邑</th></tr></thead><tbody><tr><td>王</td><td>正一品</td><td>一万户</td></tr><tr><td>郡王</td><td>从一品</td><td>五千户</td></tr><tr><td>国公</td><td>从一品</td><td>三千户</td></tr><tr><td>郡公</td><td>正二品</td><td>二千户</td></tr><tr><td>县公</td><td>从二品</td><td>一千五百户</td></tr><tr><td>县侯</td><td>从三品</td><td>一千户</td></tr><tr><td>县伯</td><td>正四品</td><td>七百户</td></tr><tr><td>县子</td><td>正五品</td><td>五百户</td></tr><tr><td>县男</td><td>从五品</td><td>三百户</td></tr></tbody></table><p>【吏部·司封司】</p><p>司封郎中、员外郎掌邦之封爵。</p><p>五等之爵，盖始于黄帝，其《传》言："置左、右大监，监于万国。"书尧典云："协和万邦。"又云："辑五瑞。"即五等诸侯所执玉也。夏、殷已上，其制难详。至周，则云"列爵惟五，分土惟三"，始有封国大小之制。战国之时，又有杂号封君，谓商君、平原君等。秦又立二十等爵，以当军功。汉置王、侯二等，其二十等爵亦存；亦有"君"，谓稷嗣、奉春等。后汉又有乡、亭侯之号。魏氏五等，皆以乡、亭，多假空名，不食本邑。及司马宜王诛曹爽，封舞阳侯。至晋，复五等之制。宋、齐之后，或置或废，亦不常也。隋氏始立王、公、侯已下制度，皇朝因之。然户、邑率多虚名，其言食实封者，乃得真户。旧制，户皆三丁以上一分入国。开元中定制，以三丁为限，租赋全入封家。</p><p>皇兄弟、皇子皆封国，谓之亲王。亲王之子承嫡者，为嗣王。皇太子诸子并为郡王。亲王之子承恩泽者亦封郡王，诸子封郡公。其嗣王、郡王及特封王子孙承袭者，降授国公。诸王、公、侯、伯、子、男若无嫡子及罪、疾，立嫡孙。无嫡孙，以次立嫡子同母弟；无母弟，立庶子。无庶子，立嫡孙同母弟；无母弟，立庶孙。曾、玄已下亦同此。无后者，国除。凡名山、大川及畿内县皆不得以封。至郡公，有余爵，听回授子孙。其国公皆特封焉。</p><p>【户部·户部司】</p><p>凡有功之臣赐实封者，皆以课户充准户数，州、县与国官、邑官执帐共收其租、调，各准配租调远近，州、县官司收其脚直，然后付国、邑官司；其丁亦准此，入国、邑者，收其庸。</p><p>凡食封皆传于子孙。（食封人身没以后，所封物随其男数为分，承嫡者加与一分。若子亡者，即男承父分；寡妻无男，承夫分。若非承嫡房，至玄孙即不在分限，其封物总入承嫡房，一依上法为分。其非承嫡房，每至玄孙，准前停。其应得分房无男，有女在室者，准当房分得数与半；女虽多，更不加。虽有男，其姑、姊、妹在室者，亦三分减男之二。若公主食实封，则公主薨乃停。）</p><p>凡亲王入朝皆给车牛、驮马。（车牛六十乘，驮马一百。若太妃同来，加车牛十乘、马二十匹。别敕追入，给马六十匹。）内外百官家口应合递送者，皆给人力、车牛。（一品手力三十人，车七乘，马十匹，驴十五头；二品手力二十四人，车五乘，马六匹，驴十头；三品手力二十人，车四乘，马四匹，驴六头；四品、五品手力十二人，车二乘，马三匹，驴四头；六品、七品手力八人，车一乘，马二匹，驴三头；八品、九品手力五人，车一乘，马一匹，驴二头。若别敕给递者，三分加一。家口少者，不要满此数。无车牛处，以马、驴代。）</p></div>
</main>
</div>
</body>

</html>