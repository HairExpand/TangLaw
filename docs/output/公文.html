<html>

<meta charset="utf-8"/>
<title>公文</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>公文</h1>
<hr/>

<main>
<div class="text"><h2>制、敕、册、令、教、符</h2><p>凡上之所以逮下，其制有六，曰：制、敕、册、令、教、符。
1 天子曰制，曰敕，曰册。
2 皇太子曰令。
3 亲王、公主曰教。
4 尚书省下于州，州下于县，县下于乡，皆曰符。</p><h2>表、状、笺、启、牒、辞</h2><p>凡下之所以达上，其制亦有六，曰：表、状、笺、启、牒、辞。
1 表上于天子，其近臣亦为状。
2 笺、启于皇太子，然于其长亦为之，非公文所施。
3 九品已上公文皆曰牒。
4 庶人言曰辞。</p><h2>关、刺、移</h2><p>诸司自相质问，其义有三，曰：关、刺、移。
1 关谓关通其事。
2 刺谓刺举之。
3 移谓移其事于他司。移则通判之官皆连署。</p><h2>程限</h2><p>凡内外百司所受之事皆印共发日，为之程限：一日受，二日报。其事速及送囚徒，随至即付。小事五日，中事十日，大事二十日，狱案三十日。其急务者不与焉。
1 小事，谓不须检覆者。
2 中事，谓须检覆前案及有所勘问者。
3 大事，谓计算大簿帐及须谘询者。
4 狱案，谓徒已上辨定须断结者。
小事判勾经三人已下者给一日，四人已上给二日；中事，每经一人给二日；大事各加一日。内外诸司咸率此。若有事速及限内可了者，不在此例。其文书受、付日及讯囚徒，并不在程限。</p><p>凡尚书省施行制、敕，案成则给程以钞之。通计符、移、关、牒二百纸已下限二日。过此已往，每二百纸已上加二日，所加多者不得过五日。若军务急速者，不出其日。若诸州计达于京师，量事之大小与多少以为之节：二十条以上，二日；倍之，三日；又倍之，四日；又倍之，五日；虽多，不是过焉。凡制、敕施行，京师诸司有符、移、关、牒下诸州者，必由于都省以遣之。若在京差使者，令使人于都省受道次符、牒，然后发遣。若诸方使人欲还，亦令所由司先报尚书省，所有符、牒，并令受送。凡文案既成，勾司行朱讫，皆书其上端，记年、月、日，纳诸库。凡施行公文应印者，监印之官考其事目，无或差缪，然后印之；必书于历，每月终纳诸库。其印，每至夜，在京诸司付直官掌；在外者，送当处长官掌。</p><p>凡天下制敕、计奏之数，省符、宣告之节，率以岁终为断。京师诸司，皆以四月一日纳于都省。其天下诸州，则本司推校以授勾官，勾官审之，连署封印，附计帐使纳于都省。常以六月一日都事集诸司令史对覆，若有隐漏、不同，皆附于考课焉。</p></div>
</main>
</div>
</body>

</html>