<html>

<meta charset="utf-8"/>
<title>将作监</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">
<meta name="viewport" content="width=device-width, initial-scale=1.0">

<body>
<div class="container">
<h1>将作监</h1>
<hr/>

<main>
<div class="text"><table class=" table table-bordered"><caption>职事官</caption><thead><tr><th>官职</th><th>编制</th><th>品阶</th><th>职责</th></tr></thead><tbody><tr><td>大匠</td><td>一人</td><td>从三品</td><td rowspan="2">掌供邦国修建土木工匠之改令</td></tr><tr><td>少匠</td><td>二人</td><td>从四品下</td></tr><tr><td>丞</td><td>四人</td><td>从六品下</td><td>掌判监事</td></tr><tr><td>主簿</td><td>二人</td><td>从七品下</td><td>掌印，勾检稽失</td></tr><tr><td>录事</td><td>二人</td><td>从九品上</td><td>掌受事发辰</td></tr></tbody></table><table class=" table table-bordered"><caption>流外官</caption><thead><tr><th>官职</th><th>编制</th></tr></thead><tbody><tr><td>府</td><td>十四人</td></tr><tr><td>史</td><td>二十八人</td></tr><tr><td>计史</td><td>三人</td></tr><tr><td>亭长</td><td>四人</td></tr><tr><td>掌固</td><td>六人</td></tr></tbody></table><h5>大匠</h5><p>大匠一人，从三品。</p><p>《左传》云："少昊氏五雉为五工正。"周官冬官掌百工之职。《汉书百官表》云："将作少府，秦官，掌治宫室，有两丞、左·右中候。景帝改曰将作大匠，秩二千石。属官有石库、东园主章、左·右·前·后·中校七令、丞，又主章长、丞。武帝改东园主章曰木工。成帝省中候及左、右、前、后、中校五丞。"后汉光武中元二年省，常以谒者兼之；至章帝建初元年又置。魏因之。晋将作大匠置功曹、主簿、五官等员，掌土木之役。过江后及宋、齐并不常置。梁天监七年置十二卿，改将作大匠为大匠卿，是为秋卿，班第十，品正第五。陈因之。后魏太和初，将作大匠从第二品下；二十二年，降为从三品。北齐因之。后周有匠师中大夫一人，掌城郭、宫室之制及诸器物度量；又有司木中大夫一人，掌木工之政令。隋将作寺置大匠一人，从三品；开皇二十年改为将作监，以大匠为大监。炀帝大业五年，正四品；十三年，又改大监为令。皇朝改置大匠、少匠、丞、主簿等员。龙朔二年改为缮工监，咸亨元年复旧。光宅元年改为营缮监，神龙元年复旧。</p><p>将作大匠之职，掌供邦国修建土木工匠之改令，总四署、三监、百工之官属，以供其职事。</p><p>凡西京之大内、大明·兴庆宫，东都之大内、上阳宫，其内外郭、台、殿、楼、阁并仗舍等，苑内宫、亭，中书、门下、左·右羽林军、左·右万骑仗、十二闲厩屋宇等，谓之内作。</p><p>凡山陵及京·都之太庙、郊社诸坛·庙，京、都诸城门，尚书·殿中·秘书·内侍省、御史台、九寺、三监、十六卫、诸街使、弩坊、温汤、东宫诸司、王府官舍屋宇，诸街、桥、道等，并谓之外作。</p><p>凡有建造营葺，分功度用，皆以委焉。</p><p>凡修理宫庙，太常先择日以闻，然后兴作。</p><h5>少匠</h5><p>少匠二人，从四品下。</p><p>后周官有小匠师下大夫一人。隋初，将作无少匠；开皇二十年改寺为监，大匠为大监，始置副监一人。炀帝改副监为少监；大业三年，改少监为少匠；五年，又改少匠为少监，正五品；十三年，又改为少令。皇朝改置少匠二人。龙朔、咸亨、光宅、神龙随监改复。</p><p>少匠贰焉。</p><h5>丞</h5><p>丞四人，从六品下。</p><p>汉将作有丞二人，秩六百石。后汉置一人，魏、晋因之。东晋、宋、齐有事则置，无事则罢。梁天监七年置大匠丞一人，班第三。陈因之。后魏从五品中；太和二十二年，第七品下。北齐丞四人，从第七品上。后周匠师上士一人。隋将作丞二人，从六品，大业十三年加至从五品。皇朝加丞至四人，从六品下。</p><p>丞掌判监事。</p><p>凡内外缮造，百司供给，大事则听制、敕，小事则换省符，以谘大匠，而下于署、监，以供其职。</p><p>凡诸州匠人长上者，则州率其资纳之，随以酬顾。</p><p>凡功有长短，役有轻重。（凡计功程者，四月、五月、六月、七月为长功，二月、三月、八月、九月为中功，十月、十一月、十二月、正月为短功。）</p><p>凡启塞之时，火土之禁，必辨其经制，而举其条目。（凡四时之禁：每岁十月以后，尽于二月，不得起冶作；冬至以后，尽九月，不得兴土工；春、夏不伐木。若临事要行，理不可废者，以从别式。）</p><p>凡营造修理，土木瓦石不出于所司者，总料其数，上于尚书省。</p><p>凡营军器，皆镌题年月及工人姓名，辨其名物，而阅其虚实。</p><h5>主簿</h5><p>主簿二人，从七品下。</p><p>晋将作置主簿员。江左有事则置，无事则省。梁天监七年复置将作主簿一员，七班中第三。北齐将作寺有功曹、主簿员；若有营作，又别立长史、司马、主簿各一员。隋将作主簿二人，皇朝因之。</p><p>主簿掌印，勾检稽失。</p><p>凡官吏之申请粮料、俸食，务在、假使，必由之以发其事。若诸司之应供四署、三监之财物器用违阙，随而举焉。</p><h5>录事</h5><p>录事二人，从九品上。</p><p>录事掌受事发辰。</p></div>
</main>
</div>
</body>

</html>