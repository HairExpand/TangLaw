<html>

<meta charset="utf-8"/>
<title>称呼</title>

<link rel="stylesheet" href="../libs/bootstrap-3.4.1-dist/css/bootstrap.min.css">
<link rel="stylesheet" href="../styles/stylesheet.css">

<body>
<div class="container">
<h1>称呼</h1>
<hr/>

<main>
<div class="text"><p>凡君臣上下皆有通称。</p><p>凡夷夏之通称天子曰"皇帝"，臣下内外兼称曰"至尊"，天子自称曰"朕"，臣下敷奏于天子曰"陛下"，服御曰"乘舆"，行幸曰"车贺"。</p><p>皇太子已下，率土之内，于皇帝皆称"臣"。</p><p>六宫已下，率土之内，妇人于太皇太后、皇太后皆称"妾"；百官曰"殿下"，自称曰"臣"。</p><p>百官于皇太子亦曰"殿下"，自称名，东宫官则称"臣"。</p><p>凡散官正二品、职事官从三品已上，爵郡王已上，于公文皆不称姓。</p><p>凡六品已下官人奏事，皆自称官号、臣、姓名，然后陈事。（通事舍人、侍御史、殿中侍御史则不称官号。）</p><p>凡上表、疏、笺、启及判、策、文章，如平阙之式。（谓昊天、后土，天神、地只，上帝、天帝，庙号，祧皇祖、妣，皇考、皇妣，先帝、先后，皇帝、天子，陛下、至尊，太皇太后、皇太后、皇后、皇太子皆平出；宗庙、社稷，太社、太稷，神主、山陵、陵号，乘舆、车驾，制书、敕旨，明制、圣化，天恩、慈旨，中宫、御前，阙廷、朝廷之类并阙字；宗庙中、陵中、行陵、陵中树木、待制、乘舆车中马，举陵庙名为官，如此之类，皆不阙字。若泛说古典，延及天地，不指说平阙之名者，亦不平出。若写经史群书及撰绿旧事，其文有犯国讳者，皆为字不成。）</p></div>
</main>
</div>
</body>

</html>